
ὑμεῖς δ', ὦ Μεγαρεῖς, οὔτε τρίτοι οὔτε τέταρτοι 
οὔτε δυωδέκατοι οὔτ' ἐν λόγωι οὔτ' ἐν ἀριθμῶι. 
... φόρμιγγα ἄχορδον ... 
† βόμβων † ἐπαινήσω, <Πολυπαίδη> ... 
Μήποτέ μοι πενίην θυμοφθόρον ἀνδρὶ χαλεφθείς, 
  μηδ' ἀχρημοσύνην, Κύρνε, κακὴν πρόφερε. 
Ζεὺς γάρ τοι τὸ τάλαντον ἐπιρρέπει ἄλλοτε ἄλλως, 
  ἄλλοτε μὲν πλουτεῖν, ἄλλοτε μηδὲν ἔχειν. 
χρὴ δ' ἀεὶ κατὰ γῆν τε καὶ εὐρέα νῶτα θαλάσσης 
  δίζεσθαι χαλεπῆς, Κύρνε, λύσιν πενίης. 
Κύρν', ἀγαθὸς μὲν ἀνὴρ γνώμην ἔχει ἔμπεδον αἰεί, 
  τολμᾶι δ' ἔν τ' ἀγαθοῖς κείμενος ἔν τε κακοῖς.  
εἰ δὲ θεὸς κακῶι ἀνδρὶ βίον καὶ πλοῦτον ὀπάσσηι 
  ἀφραίνων βίοτον οὐ δύναται κατέχειν. 
Πολλοῖς' ἀνθρώπων γλώσσηι θύρα οὐκ ἐπίκειται 
  ἁρμοδίη, καί σφιν πόλλ' ἀλάλητα πέλει. 
πολλάκι γὰρ τὸ κακὸν κατακείμενον ἔνδοθεν ἦλθεν: 
  ἐσθλὸν δ' ἐξελθεῖν λώιον ἢ τὸ κακόν. 
Ἐν πυρὶ μὲν χρυσόν τε καὶ ἄργυρον ἴδριες ἄνδρες 
  γινώσκους', ἀνδρὸς δ' οἶνος ἔδειξε νόον, 
καὶ μάλα περ πινυτοῦ: κακότητα δὲ πᾶσαν ἐλέγχει, 
  ὥστε καταισχύνειν καὶ τὸν ἐόντα σοφόν. 
Οἶνος πινόμενος πολὺς κακός: ἢν δέ τις αὐτὸν 
  πίνηι ἐπισταμένως, οὐ κακός, ἀλλ' ἀγαθός. 
Οὐδένα θησαυρὸν καταθήσεαι ἔνδον ἀμείνω 
  αἰδοῦς, ἢν ἀγαθοῖς' ἀνδράσι, Κύρνε, διδῶις. 
Χρῆμα γυναικὸς ἀνὴρ ἐσθλῆς λαίζεται οὐδὲν 
  κάλλιον, <οὐδέ ποτ' αὖ ῥίγιον ἄλλο κακῆς.>  