
{ΤΕΤΡΑΛΟΓΙΑ Β} 
{αʹ 
ΚΑΤΗΓΟΡΙΑ ΦΟΝΟΥ ΑΚΟΥΣΙΟΥ} 
  Τὰ μὲν ὁμολογούμενα τῶν πραγμάτων ὑπό τε τοῦ 
νόμου κατακέκριται ὑπό τε τῶν ψηφισαμένων, οἳ κύριοι 
πάσης τῆς πολιτείας εἰσίν: ἐὰν δέ τι ἀμφισβητήσιμον ᾖ, 
τοῦτο ὑμῖν, ὦ ἄνδρες πολῖται, προστέτακται διαγνῶναι. 
Οἶμαι μὲν οὖν οὐδὲ ἀμφισβητήσειν πρὸς ἐμὲ τὸν διωκό-
μενον: ὁ γὰρ παῖς μου ἐν γυμνασίῳ ἀκοντισθεὶς διὰ τῶν 
πλευρῶν ὑπὸ τούτου τοῦ μειρακίου παραχρῆμα ἀπέθανεν. 
Ἑκόντα μὲν οὖν οὐκ ἐπικαλῶ ἀποκτεῖναι, ἄκοντα δέ.  
Ἐμοὶ δὲ οὐκ ἐλάσσω τοῦ ἑκόντος ἄκων τὴν συμφορὰν 
κατέστησε. [Τῷ δὲ ἀποθανόντι αὐτῷ μὲν οὐδὲν ἐνθύμιον, 
τοῖς δὲ ζῶσι προσέθηκεν.] Ὑμᾶς δὲ ἀξιῶ ἐλεοῦντας μὲν 
τὴν ἀπαιδίαν τῶν γονέων, οἰκτίροντας δὲ τὴν ἄωρον τοῦ 
ἀποθανόντος τελευτήν, εἴργοντας ὧν ὁ νόμος εἴργει τὸν 
ἀποκτείναντα μὴ περιορᾶν ἅπασαν τὴν πόλιν ὑπὸ τούτου 
μιαινομένην.  
{βʹ 
ΑΠΟΛΟΓΙΑ ΦΟΝΟΥ ΑΚΟΥΣΙΟΥ} 
  Νῦν δὴ φανερόν μοι ὅτι αὐταὶ αἱ συμφοραὶ καὶ 
χρεῖαι τούς τε ἀπράγμονας εἰς ἀγῶνας <καταστῆναι> 
τούς τε ἡσυχίους τολμᾶν τά τε ἄλλα παρὰ φύσιν λέγειν 
καὶ δρᾶν βιάζονται. Ἐγὼ γὰρ ἥκιστα τοιοῦτος ὢν καὶ 
βουλόμενος εἶναι, εἰ μὴ πολύ γε ἔψευσμαι, ὑπ' αὐτῆς τῆς 
συμφορᾶς ἠναγκάσθην νῦν παρὰ τὸν ἄλλον τρόπον ὑπὲρ 
πραγμάτων ἀπολογεῖσθαι, ὧν ἐγὼ χαλεπῶς μὲν τὴν ἀκρί-
βειαν ἔγνων, ἔτι δὲ ἀπορωτέρως διάκειμαι ὡς χρὴ ὑμῖν 
ἑρμηνεῦσαι ταῦτα. 
 Ὑπὸ δὲ σκληρᾶς ἀνάγκης βιαζό-
μενος, καὶ αὐτὸς εἰς τὸν ὑμέτερον ἔλεον, ὦ ἄνδρες δικασ-
ταί, καταπεφευγὼς δέομαι ὑμῶν, ἐὰν ἀκριβέστερον ἢ ὡς 
σύνηθες ὑμῖν δόξω εἰπεῖν, μὴ διὰ τὰ προειρημένα δυσχερῶς 
ἀποδεξαμένους μου τὴν ἀπολογίαν δόξῃ καὶ μὴ ἀληθείᾳ 
τὴν κρίσιν ποιήσασθαι: ἡ μὲν γὰρ δόξα τῶν πραχθέντων  
πρὸς τῶν λέγειν δυναμένων ἐστίν, ἡ δὲ ἀλήθεια πρὸς τῶν 
δίκαια καὶ ὅσια πρασσόντων. 
  Ἐδόκουν μὲν οὖν ἔγωγε ταῦτα παιδεύων τὸν υἱὸν ἐξ 
ὧν μάλιστα τὸ κοινὸν ὠφελεῖται, ἀμφοῖν τι ἡμῖν ἀγαθὸν 
ἀποβήσεσθαι: συμβέβηκε δέ μοι πολὺ παρὰ γνώμην τούτων. 
Τὸ γὰρ μειράκιον οὐχ ὕβρει οὐδὲ ἀκολασίᾳ, ἀλλὰ μελετῶν 
μετὰ τῶν ἡλίκων ἀκοντίζειν ἐν τῷ γυμνασίῳ, ἔβαλε μὲν, 
οὐκ ἀπέκτεινε δὲ οὐδένα κατά γε τὴν ἀλήθειαν ὧν ἔπραξεν, 
ἄλλου δ' εἰς αὑτὸν ἁμαρτόντος εἰς ἀκουσίους αἰτίας ἦλθεν. 
Εἰ μὲν γὰρ τὸ ἀκόντιον ἔξω τῶν ὅρων τῆς αὑτοῦ πο-
ρείας ἐπὶ τὸν παῖδα ἐξενεχθὲν ἔτρωσεν αὐτόν, οὐδεὶς <ἂν> 
ἡμῖν λόγος ὑπελείπετο μὴ φονεῦσιν εἶναι: τοῦ δὲ παιδὸς 
ὑπὸ τὴν τοῦ ἀκοντίου φορὰν ὑποδραμόντος καὶ τὸ σῶμα 
προστήσαντος, <ὁ μὲν διεκωλύθη> τοῦ σκοποῦ τυχεῖν, ὁ δὲ 
ὑπὸ τὸ ἀκόντιον ὑπελθὼν ἐβλήθη, καὶ τὴν αἰτίαν οὐχ ἡμε-
τέραν οὖσαν προσέβαλεν ἡμῖν. 
 Διὰ δὲ τὴν ὑποδρομὴν 
βληθέντος τοῦ παιδὸς, τὸ μὲν μειράκιον οὐ δικαίως ἐπικα-
λεῖται, οὐδένα γὰρ ἔβαλε τῶν ἀπὸ τοῦ σκοποῦ ἀφεστώτων: 
ὁ δὲ παῖς εἴπερ ἑστὼς φανερὸς ὑμῖν ἐστὶ μὴ βληθείς, 
ἑκουσίως <δ'> ὑπὸ τὴν φορὰν τοῦ ἀκοντίου ὑπελθών, ἔτι 
σαφεστέρως δηλοῦται διὰ τὴν αὑτοῦ ἁμαρτίαν ἀποθανών: 
οὐ γὰρ ἂν ἐβλήθη ἀτρεμίζων καὶ μὴ διατρέχων. 
  Ἀκουσίου δὲ τοῦ φόνου ἐξ ἀμφοῖν [ὑμῖν] ὁμολογου-
μένου γενέσθαι, ἐκ τῆς ἁμαρτίας, ὁποτέρου αὐτῶν ἐστίν, 
[ἔτι δὲ σαφέστερον] ὁ φονεὺς <ἂν> ἐλεγχθείη. Οἵ τε γὰρ  
ἁμαρτάνοντες ὧν ἂν ἐπινοήσωσί τι δρᾶσαι, οὗτοι πράκτορες 
τῶν ἀκουσίων εἰσίν: οἵ τε ἑκούσιόν τι δρῶντες ἢ πάσχον-
τες, οὗτοι τῶν παθημάτων αἴτιοι γίγνονται. 
 Τὸ μὲν 
τοίνυν μειράκιον περὶ οὐδένα οὐδὲν ἥμαρτεν. Οὔτε γὰρ 
ἀπειρημένον ἀλλὰ προστεταγμένον ἐμελέτα, οὔτε ἐν 
γυμναζομένοις ἀλλ' ἐν τῇ τῶν ἀκοντιζόντων τάξει ἠκόν-
τιζεν, οὔτε τοῦ σκοποῦ ἁμαρτών, εἰς τοὺς ἀφεστῶτας 
ἀκοντίσας, τοῦ παιδὸς ἔτυχεν, ἀλλὰ πάντα ὀρθῶς ὡς 
ἐπενόει δρῶν ἔδρασε μὲν οὐδὲν ἀκούσιον, ἔπαθε δὲ 
διακωλυθεὶς τοῦ σκοποῦ τυχεῖν. 
 Ὁ δὲ παῖς βουλό-
μενος προδραμεῖν, τοῦ χώρου διαμαρτὼν ἐν ᾧ διατρέχων 
οὐκ ἂν ἐπλήγη, περιέπεσεν οἷς οὐκ ἤθελεν, ἀκουσίως δὲ 
ἁμαρτὼν εἰς ἑαυτὸν οἰκείαις συμφοραῖς κέχρηται, τῆς δ' 
ἁμαρτίας τετιμωρημένος ἑαυτὸν ἔχει τὴν δίκην, οὐ 
συνηδομένων μὲν οὐδὲ συνεθελόντων ἡμῶν, συναλγούντων 
δὲ καὶ συλλυπουμένων. Τῆς δὲ ἁμαρτίας εἰς τοῦτον 
ἡκούσης, τό <τ'> ἔργον οὐχ ἡμέτερον ἀλλὰ τοῦ ἐξαμαρ-
τόντος ἐστί, τό τε πάθος εἰς τὸν δράσαντα ἐλθὸν ἡμᾶς μὲν 
ἀπολύει τῆς αἰτίας, τὸν δὲ δράσαντα δικαίως ἅμα τῇ 
ἁμαρτίᾳ τετιμώρηται. 
  Ἀπολύει δὲ καὶ ὁ νόμος ἡμᾶς, ᾧ πιστεύων, εἴργοντι 
μήτε ἀδίκως μήτε δικαίως ἀποκτείνειν, ὡς φονέα με 
διώκει. Ὑπὸ μὲν γὰρ τῆς αὐτοῦ τοῦ τεθνεῶτος ἁμαρτίας 
ὅδε ἀπολύεται μηδὲ ἀκουσίως ἀποκτεῖναι αὐτόν: ὑπὸ δὲ 
τοῦ διώκοντος οὐδ' ἐπικαλούμενος ὡς ἑκὼν ἀπέκτεινεν, 
ἀμφοῖν ἀπολύεται τοῖν ἐγκλημάτοιν, <μήτ' ἄκων> μήτε 
ἑκὼν ἀποκτεῖναι. 
  Ἀπολυόμενος δὲ ὑπό τε τῆς ἀληθείας τῶν πραχθέν- 
των ὑπό τε τοῦ νόμου καθ' ὃν διώκεται, οὐδὲ τῶν ἐπιτηδευ-
μάτων εἵνεκα δίκαιοι τοιούτων κακῶν ἀξιοῦσθαί ἐσμεν. 
Οὗτός τε γὰρ ἀνόσια πείσεται τὰς οὐ προσηκούσας φέρων 
ἁμαρτίας, ἐγώ τε μᾶλλον μὲν οὐδέν, ὁμοίως δὲ τούτῳ 
ἀναμάρτητος ὤν, εἰς πολλαπλασίους τούτου συμφορὰς 
ἥξω: ἐπί τε γὰρ τῇ τούτου διαφθορᾷ ἀβίωτον τὸ λειπόμενον 
τοῦ βίου διάξω, ἐπί τε τῇ ἐμαυτοῦ ἀπαιδίᾳ ζῶν ἔτι κα-
τορυχθήσομαι. 
 Ἐλεοῦντες οὖν τοῦδε μὲν τοῦ νηπίου 
τὴν ἀναμάρτητον συμφοράν, ἐμοῦ δὲ τοῦ γηραιοῦ καὶ 
ἀθλίου τὴν ἀπροσδόκητον κακοπάθειαν, μὴ καταψηφισά-
μενοι δυσμόρους ἡμᾶς καταστήσητε, ἀλλ' ἀπολύοντες 
εὐσεβεῖτε. Ὅ τε γὰρ ἀποθανὼν συμφοραῖς περιπεσὼν οὐκ 
ἀτιμώρητός ἐστιν, ἡμεῖς τε οὐ δίκαιοι τὰς τούτων ἁμαρ-
τίας συμφέρειν ἐσμέν. 
 Τήν τε οὖν εὐσέβειαν τούτων 
τῶν πραχθέντων καὶ τὸ δίκαιον αἰδούμενοι ὁσίως καὶ 
δικαίως ἀπολύετε ἡμᾶς, καὶ μὴ ἀθλιωτάτω δύο πατέρα καὶ 
παῖδα ἀώροις συμφοραῖς περιβάλητε.  
{γʹ 
ΕΚ ΚΑΤΗΓΟΡΙΑΣ Ο ΥΣΤΕΡΟΣ} 
  Ὅτι μὲν αὐτὴ ἡ χρεία παρὰ φύσιν καὶ λέγειν καὶ 
δρᾶν ἅπαντας ἀναγκάζει, ἔργῳ καὶ οὐ λόγῳ δοκεῖ μοι 
σημαίνειν οὗτος: ἥκιστα γὰρ ἔν γε τῷ ἔμπροσθεν χρόνῳ 
ἀναιδὴς καὶ τολμηρὸς ὤν, νῦν ὑπ' αὐτῆς τῆς συμφορᾶς 
ἠνάγκασται λέγειν οἷα οὐκ ἄν ποτε ᾤμην ἐγὼ τοῦτον 
εἰπεῖν. 
 Ἐγώ τε γὰρ πολλῇ ἀνοίᾳ χρώμενος οὐκ ἂν 
ὑπέλαβον τοῦτον ἀντειπεῖν: οὐδὲ γὰρ ἂν ἕνα λόγον ἀντὶ 
δυοῖν λέξας τὸ ἥμισυ τῆς κατηγορίας ἐμαυτὸν ἂν ἀπεσ-
τέρησα: οὗτός τε μὴ τολμῶν οὐκ ἂν προεῖχε τῷ διπλασίῳ 
μου, ἕνα μὲν πρὸς ἕνα λόγον ἀπολογηθείς, ἃ δὲ κατη-
γόρησεν ἀναποκρίτως εἰπών. 
 Τοσοῦτον δὲ προέχων 
ἐν τοῖς λόγοις ἡμῶν, ἔτι δὲ ἐν οἷς ἔπρασσε πολλαπλάσια 
τούτων, οὗτος μὲν οὐχ ὁσίως δεῖται ὑμῶν συχνῶς τὴν 
ἀπολογίαν ἀποδέχεσθαι αὐτοῦ: ἐγὼ δὲ δράσας μὲν οὐδὲν 
κακόν, παθὼν δὲ ἄθλια καὶ δεινά, καὶ νῦν ἔτι δεινότερα 
τούτων, ἔργῳ καὶ οὐ λόγῳ εἰς τὸν ὑμέτερον ἔλεον κατα-
πεφευγὼς δέομαι ὑμῶν, ὦ ἄνδρες ἀνοσίων ἔργων τιμωροί, 
ὁσίων δὲ διαγνώμονες, μὴ <παρὰ τὰ> ἔργα φανερὰ ὑπὸ 
πονηρᾶς λόγων ἀκριβείας πεισθέντας ψευδῆ τὴν ἀλήθειαν 
τῶν πραχθέντων ἡγήσασθαι: 
 ἡ μὲν γὰρ πιστότερον ἢ  
ἀληθέστερον σύγκειται, ἡ δ' ἀδολώτερον καὶ ἀδυνατώτερον 
λεχθήσεται. Τῷ μὲν οὖν δικαίῳ πιστεύων ὑπερορῶ τῆς 
ἀπολογίας: τῇ δὲ σκληρότητι τοῦ δαίμονος ἀπιστῶν 
ὀρρωδῶ, μὴ οὐ μόνον τῆς χρείας τοῦ παιδὸς ἀποστερηθῶ, 
ἀλλὰ καὶ αὐθέντην προσκαταγνωσθέντα ὑφ' ὑμῶν ἐπίδω 
αὐτόν. 
  Εἰς τοῦτο γὰρ τόλμης καὶ ἀναιδείας ἥκει, ὥστε τὸν 
μὲν βαλόντα καὶ ἀποκτείναντα οὔτε τρῶσαι οὔτε ἀπο-
κτεῖναί φησι, τὸν δὲ οὔτε ψαύσαντα τοῦ ἀκοντίου οὔτε 
ἐπινοήσαντα ἀκοντίσαι, ἁπάσης μὲν γῆς ἁμαρτόντα, 
πάντων δὲ σωμάτων, διὰ τῶν ἑαυτοῦ πλευρῶν διαπῆξαι τὸ 
ἀκόντιον λέγει. Ἐγὼ δὲ ἑκουσίως κατηγορῶν ἀποκτεῖναι 
αὐτὸν πιστότερος ἄν μοι δοκῶ εἶναι ἢ οὗτος, <ὃς> μήτε 
βαλεῖν μήτε ἀποκτεῖναί φησι τὸ μειράκιον. 
 Ὁ μὲν γὰρ 
ἐν τούτῳ τῷ καιρῷ καλούμενος ὑπὸ τοῦ παιδοτρίβου, ὡς 
ὑποδέχοιτο τοῖς ἀκοντίζουσι τὰ ἀκόντια [ἀναιρεῖσθαι], διὰ 
τὴν τοῦ βαλόντος ἀκολασίαν πολεμίῳ τῷ τούτου βέλει 
περιπεσών, οὐδὲν οὐδ' εἰς ἕν' ἁμαρτών, ἀθλίως ἀπέθανε: 
ὁ δὲ περὶ τὸν τῆς ἀναιρέσεως καιρὸν πλημμελήσας, οὐ τοῦ 
σκοποῦ τυχεῖν ἐκωλύθη, ἀλλ' ἄθλιον καὶ πικρὸν σκοπὸν 
ἐμοὶ ἀκοντίσας, ἑκὼν μὲν οὐκ ἀπέκτεινε, μᾶλλον δὲ ἑκὼν 
ἢ οὔτε ἔβαλεν οὔτε ἀπέκτεινεν. 
  Ἀκουσίως δὲ οὐχ ἧσσον ἢ ἑκουσίως ἀποκτείναντές 
μου τὸν παῖδα, τὸ παράπαν δὲ ἀρνούμενοι μὴ ἀποκτεῖναι 
αὐτόν, οὐδ' ὑπὸ τοῦ νόμου καταλαμβάνεσθαί φασιν, ὃς 
ἀπαγορεύει μήτε δικαίως μήτε ἀδίκως ἀποκτείνειν. 
Ἀλλὰ τίνος μᾶλλόν ἐστιν ὁ φόνος; <πότερ>ον ἀνήκει εἰς  
τοὺς θεωμένους ἢ εἰς τοὺς παιδαγωγούς; ὧν οὐδεὶς 
οὐδὲν κατηγορεῖ. Οὐ γὰρ ἀφανὴς ἀλλὰ καὶ λίαν φανερὸς 
ἔμοιγε αὐτοῦ ὁ θάνατός ἐστιν. Ἐγὼ δὲ τὸν νόμον ὀρθῶς 
ἀγορεύειν φημὶ τοὺς ἀποκτείναντας κολάζεσθαι: ὅ τε γὰρ 
ἄκων ἀποκτείνας ἀκουσίοις κακοῖς περιπεσεῖν δίκαιός 
ἐστιν, ὅ τε διαφθαρεὶς οὐδὲν ἧσσον ἀκουσίως ἢ ἑκουσίως 
βλαφθεὶς ἀδικοῖτ' ἂν ἀτιμώρητος γενόμενος. 
 Οὐ 
δίκαιος δὲ ἀποφυγεῖν ἐστι διὰ τὴν ἀτυχίαν τῆς ἁμαρτίας. 
Εἰ μὲν γὰρ ὑπὸ μηδεμιᾶς ἐπιμελείας τοῦ θεοῦ ἡ ἀτυχία 
γίγνεται, ἁμάρτημα οὖσα τῷ ἁμαρτόντι συμφορὰ δικαία 
γενέσθαι ἐστίν: εἰ δὲ δὴ θεία κηλὶς τῷ δράσαντι προσπίπτει 
ἀσεβοῦντι, οὐ δίκαιον τὰς θείας προσβολὰς διακωλύειν 
γίγνεσθαι. 
  Ἔλεξαν δὲ καὶ ὡς οὐ πρέπει χρηστὰ ἐπιτηδεύοντας 
αὐτοὺς κακῶν ἀξιοῦσθαι: ἡμεῖς δὲ πῶς ἂν πρέποντα 
πάσχοιμεν, εἰ μηδὲν ὑποδεέστερα τούτων μελετῶντες 
θανάτῳ ζημιούμεθα; Φάσκων δὲ ἀναμάρτητος εἶναι, καὶ 
ἀξιῶν τὰς συμφορὰς τῶν ἁμαρτόντων εἶναι καὶ μὴ εἰς τοὺς 
ἀναμαρτήτους ἐκτρέπεσθαι, ὑπὲρ ἡμῶν λέγει. Ὅ τε γὰρ 
παῖς μου εἰς οὐδένα οὐδὲν ἁμαρτών, ὑπὸ τούτου τοῦ 
μειρακίου ἀποθανών, ἀδικοῖτ' ἂν ἀτιμώρητος γενόμενος: 
ἐγώ τε τοῦδε μᾶλλον ἀναμάρτητος ὢν δεινὰ πείσομαι, ἃ ὁ 
νόμος ἀποδίδωσί μοι μὴ τυχὼν παρ' ὑμῶν. 
  Ὡς δὲ οὐδὲ τῆς ἁμαρτίας οὐδὲ τοῦ ἀκουσίως 
ἀποκτεῖναι, ἐξ ὧν αὐτοὶ λέγουσιν, ἀπολύεται, ἀλλὰ κοινὰ 
ἀμφότερα ταῦτα ἀμφοῖν αὐτοῖν ἐστι, δηλώσω. Εἴπερ ὁ 
παῖς διὰ τὸ ὑπὸ τὴν φορὰν τοῦ ἀκοντίου ὑπελθεῖν καὶ μὴ 
ἀτρέμας ἑστάναι φονεὺς αὐτὸς αὑτοῦ δίκαιος εἶναί ἐστιν,  
οὐδὲ τὸ μειράκιον καθαρὸν τῆς αἰτίας ἐστίν, ἀλλ' εἴπερ 
τούτου μὴ ἀκοντίζοντος ἀλλ' ἀτρέμα ἑστῶτος ἀπέθανεν ὁ 
παῖς. Ἐξ ἀμφοῖν δὲ τοῦ φόνου γενομένου, ὁ μὲν παῖς εἰς 
αὑτὸν ἁμαρτὼν μᾶλλον ἢ κατὰ τὴν ἁμαρτίαν αὑτὸν τετι-
μώρηται, τέθνηκε γάρ, ὁ δὲ συλλήπτωρ καὶ κοινωνὸς εἰς 
τοὺς οὐ προσήκοντας τῆς ἁμαρτίας γενόμενος πῶς δίκαιος 
ἀζήμιος ἀποφυγεῖν ἐστιν; 
  Ἐκ δὲ τῆς αὐτῶν τῶν ἀπολογουμένων ἀπολογίας 
μετόχου τοῦ μειρακίου τοῦ φόνου ὄντος, οὐκ ἂν δικαίως 
οὐδὲ ὁσίως ἀπολύοιτε αὐτόν. Οὔτε γὰρ ἡμεῖς, οἱ διὰ τὴν 
τούτων ἁμαρτίαν διαφθαρέντες, αὐθένται καταγνωσθέντες 
ὅσια ἀλλ' ἀνόσι' ἂν πάθοιμεν ὑφ' ὑμῶν: οὔθ' οἱ θανατώσαν-
τες ἡμᾶς μὴ εἰργόμενοι τῶν οὐ προσηκόντων εὐσεβοῖντ' ἂν 
ὑπὸ τῶν ἀπολυσάντων τοὺς ἀνοσίους. Πάσης δ' ὑπὲρ 
πάντων τῆς κηλῖδος εἰς ὑμᾶς ἀναφερομένης, πολλὴ 
εὐλάβεια ὑμῖν τούτων ποιητέα ἐστί: καταλαβόντες μὲν γὰρ 
αὐτὸν καὶ εἴρξαντες ὧν ὁ νόμος εἴργει καθαροὶ τῶν 
ἐγκλημάτων ἔσεσθε, ἀπολύσαντες δὲ ὑπαίτιοι καθίστασθε. 
Τῆς οὖν ὑμετέρας εὐσεβείας ἕνεκα καὶ τῶν νόμων 
ἀπάγοντες τιμωρεῖσθε αὐτόν, <καὶ> αὐτοί τε μὴ μεταλάβητε 
τῆς τούτου μιαρίας, ἡμῖν τε τοῖς γονεῦσιν, οἳ ζῶντες 
κατορωρύγμεθα ὑπ' αὐτοῦ, δόξῃ γοῦν ἐλαφροτέραν τὴν 
συμφορὰν καταστήσατε.  
{δʹ 
ΕΞ ΑΠΟΛΟΓΙΑΣ Ο ΥΣΤΕΡΟΣ} 
  Τοῦτον μὲν εἰκὸς πρὸς τὴν ἑαυτοῦ κατηγορίαν 
προσέχοντα τὸν νοῦν μὴ μαθεῖν τὴν ἀπολογίαν μου, ὑμᾶς 
δὲ χρή, γιγνώσκοντας ὅτι ἡμεῖς μὲν οἱ ἀντίδικοι κατ' 
εὔνοιαν κρίνοντες τὸ πρᾶγμα εἰκότως δίκαια ἑκάτεροι 
αὑτοὺς οἰόμεθα λέγειν, ὑμᾶς δὲ ὁσίως ὁρᾶν προσήκει τὰ 
πραχθέντα: 
 ἐκ τῶν λεγομένων γὰρ ἡ ἀλήθεια σκεπτέα 
αὐτῶν ἐστίν. Ἐγὼ δέ, εἰ μέν τι ψεῦδος εἴρηκα, ὁμολογῶ 
καὶ τὰ ὀρθῶς εἰρημένα προσδιαβάλλειν [ἄδικα εἶναι]: εἰ δὲ 
ἀληθῆ μέν, λεπτὰ δὲ καὶ ἀκριβῆ, οὐκ ἐγὼ ὁ λέγων ἀλλ' ὁ 
πράξας τὴν ἀπέχθειαν αὐτῶν δίκαιος φέρεσθαί ἐστι. 
  Θέλω δὲ πρῶτον ὑμᾶς μαθεῖν, ὅτι οὐκ ἐάν τις φάσκῃ 
ἀποκτεῖναι, τοῦτ' ἔστιν, ἀλλ' ἐάν τις ἐλεγχθῇ. Οὗτος δὲ 
ὁμολογῶν τὸ ἔργον ὡς ἡμεῖς λέγομεν γενέσθαι, ὑπὲρ τοῦ 
ἀποκτείναντος ἀμφισβητεῖ, ὃν ἀδύνατον ἀλλαχόθεν ἢ ἐκ 
τῶν πραχθέντων δηλοῦσθαι. 
 Σχετλιάζει δὲ κακῶς 
ἀκούειν φάσκων τὸν παῖδα, εἰ μήτε ἀκοντίσας μήτε ἐπι-
νοήσας αὐθέντης ὢν ἀποδείκνυται, καὶ οὐ πρὸς τὰ λεγό-
μενα ἀπολογεῖται. Οὐ γὰρ ἀκοντίσαι οὐδὲ βαλεῖν αὑτόν 
φημι τὸν παῖδα, ἀλλ' ὑπὸ τὴν πληγὴν τοῦ ἀκοντίου 
ὑπελθόντα οὐχ ὑπὸ τοῦ μειρακίου ἀλλ' ὑφ' ἑαυτοῦ  
διαφθαρῆναι: οὐ γὰρ ἀτρεμίζων ἀπέθανε. Τῆς δὲ διαδρο-
μῆς αἰτίας αὐτῷ γενομένης, εἰ μὲν ὑπὸ τοῦ παιδοτρίβου 
καλούμενος διέτρεχεν, ὁ παιδοτρίβης ἂν <ὁ> ἀποκτείνας 
αὐτὸν εἴη, εἰ δ' ὑφ' ἑαυτοῦ πεισθεὶς ὑπῆλθεν, αὐτὸς ὑφ' 
ἑαυτοῦ διέφθαρται. 
  Θέλω δὲ μὴ πρότερον ἐπ' ἄλλον λόγον ὁρμῆσαι, ἢ τὸ 
ἔργον ἔτι φανερώτερον καταστῆσαι, ὁποτέρου αὐτῶν ἐστί. 
Τὸ μὲν μειράκιον οὐδενὸς μᾶλλον τῶν συμμελετώντων ἐστὶ 
τοῦ σκοποῦ ἁμαρτόν, οὐδὲ τῶν ἐπικαλουμένων τι διὰ τὴν 
αὑτοῦ ἁμαρτίαν δέδρακεν: ὁ δὲ παῖς οὐ ταὐτὰ τοῖς συνθεω-
μένοις δρῶν, ἀλλ' εἰς τὴν ὁδὸν τοῦ ἀκοντίου ὑπελθών, 
σαφῶς δηλοῦται παρὰ τὴν αὑτοῦ ἁμαρτίαν περισσοτέροις 
ἀτυχήμασι τῶν ἀτρεμιζόντων περιπεσών. Ὁ μὲν γὰρ εἰς 
οὐδέν' ἂν ἥμαρτε, μηδενὸς ὑπὸ τὸ βέλος ὑπελθόντος 
αὐτῷ: ὁ δ' οὐκ ἂν ἐβλήθη μετὰ τῶν θεωμένων ἑστώς. 
  Ὡς δ' οὐδενὸς μᾶλλον τῶν συνακοντιζόντων μέτοχός 
ἐστι τοῦ φόνου, διδάξω. Εἰ γὰρ διὰ τὸ τοῦτον ἀκοντίζειν ὁ 
παῖς ἀπέθανε, πάντες ἂν οἱ συμμελετῶντες συμπράκτορες 
εἶεν καὶ συναίτιοι: οὗτοι γὰρ οὐ διὰ τὸ μὴ ἀκοντίζειν οὐκ 
ἔβαλον αὐτόν, ἀλλὰ διὰ τὸ μηδενὶ ὑπὸ τὸ ἀκόντιον ὑπελθεῖν: ὁ 
δὲ νεανίσκος οὐδὲν περισσὸν τούτων ἁμαρτών, ὁμοίως τού-
τοις οὐκ ἂν ἔβαλεν αὐτὸν ἀτρέμα σὺν τοῖς θεωμένοις ἑστῶτα. 
  Ἔστι δὲ οὐδὲ τὸ ἁμάρτημα τοῦ παιδὸς μόνον, ἀλλὰ 
καὶ ἡ ἀφυλαξία. Ὁ μὲν γὰρ οὐδένα ὁρῶν διατρέχοντα πῶς 
ἂν ἐφυλάξατο μηδένα βαλεῖν; ὁ δ' ἰδὼν τοὺς ἀκοντίζοντας 
εὐπετῶς ἂν ἐφυλάξατο μὴ βληθῆναι: ἐξῆν γὰρ αὐτῷ 
ἀτρέμα ἑστάναι.  
  Τὸν δὲ νόμον ὃν παραφέρουσιν ἐπαινεῖν δεῖ. 
Ὀρθῶς γὰρ καὶ δικαίως τοὺς ἀκουσίως ἀποκτείναντας 
ἀκουσίοις παθήμασι κολάζει. Τὸ μὲν οὖν μειράκιον ἀνα-
μάρτητον ὂν οὐκ ἂν δικαίως ὑπὲρ τοῦ ἁμαρτόντος κολά-
ζοιτο: ἱκανὸν γὰρ αὐτῷ ἐστὶ τὰς αὑτοῦ ἁμαρτίας φέρειν: 
ὁ δὲ παῖς ταῖς αὑτοῦ ἁμαρτίαις διαφθαρείς, ἅμα ἥμαρτέ 
τε καὶ ὑφ' ἑαυτοῦ ἐκολάσθη. Κεκολασμένου δὲ τοῦ ἀποκτεί-
ναντος, οὐκ ἀτιμώρητος ὁ φόνος ἐστί. 
 Ἔχοντός γε 
δὴ τὴν δίκην τοῦ φονέως, οὐκ ἐὰν ἀπολύσητε ἡμᾶς, ἀλλ' 
ἐὰν καταλάβητε, ἐνθύμιον ὑπολείψεσθε. Ὁ μὲν γὰρ αὐτὸς 
τὰς ἑαυτοῦ ἁμαρτίας φέρων, οὐδενὶ οὐδὲν προστρόπαιον 
καταλείψει: ὁ δὲ καθαρὸς τῆς αἰτίας ὅδε ἐὰν διαφθαρῇ, 
τοῖς καταλαμβάνουσι μεῖζον τὸ ἐνθύμιον γενήσεται. Εἰ δὲ 
αὐθέντης ἐκ τῶν λεγομένων ἐπιδείκνυται, οὐχ ἡμεῖς αὐτῷ 
οἱ λέγοντες αἴτιοί ἐσμεν, ἀλλ' ἡ πρᾶξις τῶν ἔργων. 
Ὀρθῶς δὲ τῶν ἐλέγχων ἐλεγχόντων τὸν παῖδα αὐθέντην 
ὄντα, ὁ νόμος ἀπολύων ἡμᾶς τῆς αἰτίας τὸν ἀποκτείναντα 
καταλαμβάνει. 
  Μήτε οὖν ἡμᾶς εἰς μὴ προσηκούσας συμφορὰς ἐμβάλητε, 
μήτε αὐτοὶ ταῖς τούτων ἀτυχίαις βοηθοῦντες ἐναντία τοῦ 
δαίμονος γνῶτε, ἀλλ' ὥσπερ ὅσιον καὶ δίκαιον, μεμνημένοι 
τοῦ πάθους ὅτι διὰ τὸν ὑπὸ τὴν φορὰν τοῦ ἀκοντίου 
ὑπελθόντα ἐγένετο, ἀπολύετε ἡμᾶς: οὐ γὰρ αἴτιοι τοῦ 
φόνου ἐσμέν.  