
{ΠΕΡΙ ΤΗΣ ΑΝΤΙΔΟΣΕΩΣ} 
  Εἰ μὲν ὅμοιος ἦν ὁ λόγος ὁ μέλλων ἀναγνωσθήσεσθαι 
τοῖς ἢ πρὸς τοὺς ἀγῶνας ἢ πρὸς τὰς ἐπιδείξεις γιγνομέ-
νοις, οὐδὲν ἂν οἶμαι προδιαλεχθῆναι περὶ αὐτοῦ: νῦν δὲ 
διὰ τὴν καινότητα καὶ τὴν διαφορὰν ἀναγκαῖόν ἐστιν 
προειπεῖν τὰς αἰτίας δι' ἃς οὕτως ἀνόμοιον αὐτὸν ὄντα 
τοῖς ἄλλοις γράφειν προειλόμην: μὴ γὰρ τούτων δηλωθεισῶν 
πολλοῖς ἂν ἴσως ἄτοπος εἶναι δόξειεν. 
 Ἐγὼ γὰρ εἰδὼς 
ἐνίους τῶν σοφιστῶν βλασφημοῦντας περὶ τῆς ἐμῆς 
διατριβῆς καὶ λέγοντας ὡς ἔστιν περὶ δικογραφίαν, καὶ 
παραπλήσιον ποιοῦντας ὥσπερ ἂν εἴ τις Φειδίαν τὸν τὸ  
τῆς Ἀθηνᾶς ἕδος ἐργασάμενον τολμῴη καλεῖν κοροπλάθον, 
ἢ Ζεῦξιν καὶ Παρράσιον τὴν αὐτὴν ἔχειν φαίη τέχνην 
τοῖς τὰ πινάκια γράφουσιν, ὅμως οὐδὲ πώποτε τὴν μικρο-
λογίαν ταύτην ἠμυνάμην αὐτῶν, 
 ἡγούμενος τὰς μὲν 
ἐκείνων φλυαρίας οὐδεμίαν δύναμιν ἔχειν, αὐτὸς δὲ πᾶσι 
τοῦτο πεποιηκέναι φανερὸν, ὅτι προῄρημαι καὶ λέγειν καὶ 
γράφειν οὐ περὶ τῶν ἰδίων συμβολαίων, ἀλλ' ὑπὲρ τηλι-
κούτων τὸ μέγεθος καὶ τοιούτων πραγμάτων, ὑπὲρ ὧν 
οὐδεὶς ἂν ἄλλος ἐπιχειρήσειεν πλὴν τῶν ἐμοὶ πεπλησια-
κότων ἢ τῶν τούτους μιμεῖσθαι βουλομένων. 
  Μέχρι μὲν οὖν πόρρω τῆς ἡλικίας ᾤμην καὶ διὰ τὴν 
προαίρεσιν ταύτην καὶ διὰ τὴν ἄλλην ἀπραγμοσύνην ἐπιει-
κῶς ἔχειν πρὸς ἅπαντας τοὺς ἰδιώτας: ἤδη δ' ὑπογυίου 
μοι τῆς τοῦ βίου τελευτῆς οὔσης, ἀντιδόσεως γενομένης 
περὶ τριηραρχίας καὶ περὶ ταύτης ἀγῶνος, ἔγνων καὶ 
τούτων τινὰς οὐχ οὕτω πρός με διακειμένους ὥσπερ 
ἤλπιζον, ἀλλὰ τοὺς μὲν πολὺ διεψευσμένους τῶν ἐμῶν 
ἐπιτηδευμάτων καὶ ῥέποντας ἐπὶ τὸ πείθεσθαι τοῖς ἀνε-
πιτήδειόν τι λέγουσιν, τοὺς δὲ σαφῶς μὲν εἰδότας περὶ ἃ 
τυγχάνω διατρίβων, φθονοῦντας δὲ καὶ ταὐτὸν πεπονθότας 
τοῖς σοφισταῖς καὶ χαίροντας ἐπὶ τοῖς ψευδῆ περί μου 
δόξαν ἔχουσιν. 
 Ἐδήλωσαν δ' οὕτω διακείμενοι: τοῦ 
γὰρ ἀντιδίκου περὶ μὲν ὧν ἡ κρίσις ἦν οὐδὲν λέγοντος 
δίκαιον, διαβάλλοντος δὲ τὴν τῶν λόγων τῶν ἐμῶν δύναμιν 
καὶ καταλαζονευομένου περί τε τοῦ πλούτου καὶ τοῦ 
πλήθους τῶν μαθητῶν, ἔγνωσαν ἐμὴν εἶναι τὴν λειτουργίαν. 
Τὴν μὲν οὖν δαπάνην οὕτως ἠνέγκαμεν, ὥσπερ προσήκει 
τοὺς μήτε λίαν ὑπὸ τῶν τοιούτων ἐκταραττομένους μήτε 
παντάπασιν ἀσώτως μηδ' ὀλιγώρως πρὸς χρήματα διακει-
μένους.  
  Ἠισθημένος δ' ὥσπερ εἶπον, πλείους ὄντας ὧν ᾤμην 
τοὺς οὐκ ὀρθῶς περί μου γιγνώσκοντας, ἐνεθυμούμην πῶς 
ἂν δηλώσαιμι καὶ τούτοις καὶ τοῖς ἐπιγιγνομένοις καὶ τὸν 
τρόπον ὃν ἔχω, καὶ τὸν βίον ὃν ζῶ, καὶ τὴν παιδείαν περὶ 
ἣν διατρίβω, καὶ μὴ περιίδοιμι περὶ τῶν τοιούτων ἄκριτον 
ἐμαυτὸν ὄντα, μηδ' ἐπὶ τοῖς βλασφημεῖν εἰθισμένοις ὥσπερ 
νῦν γενόμενον: 
 σκοπούμενος οὖν εὕρισκον οὐδαμῶς ἂν 
ἄλλως τοῦτο διαπραξάμενος, πλὴν εἰ γραφείη λόγος ὥσπερ 
εἰκὼν τῆς ἐμῆς διανοίας καὶ τῶν ἄλλων τῶν [ἐμοὶ] βεβιω-
μένων: διὰ τούτου γὰρ ἤλπιζον καὶ τὰ περὶ ἐμὲ μάλιστα 
γνωσθήσεσθαι καὶ τὸν αὐτὸν τοῦτον μνημεῖόν μου κατα-
λειφθήσεσθαι πολὺ κάλλιον τῶν χαλκῶν ἀναθημάτων. 
Εἰ μὲν οὖν ἐπαινεῖν ἐμαυτὸν ἐπιχειροίην, ἑώρων οὔτε 
περιλαβεῖν ἅπαντα περὶ ὧν διελθεῖν προῃρούμην οἷός τε 
γενησόμενος, οὔτ' ἐπιχαρίτως οὐδ' ἀνεπιφθόνως εἰπεῖν 
περὶ αὐτῶν δυνησόμενος: εἰ δ' ὑποθείμην ἀγῶνα μὲν καὶ 
κίνδυνόν τινα περὶ ἐμὲ γιγνόμενον, συκοφάντην δ' ὄντα τὸν 
γεγραμμένον καὶ τὸν πράγματά μοι παρέχοντα, κἀκεῖνον 
μὲν ταῖς διαβολαῖς χρώμενον ταῖς ἐπὶ τῆς ἀντιδόσεως 
ῥηθείσαις, ἐμαυτὸν δ' ἐν ἀπολογίας σχήματι τοὺς λόγους 
ποιούμενον, οὕτως ἂν ἐκγενέσθαι μοι μάλιστα διαλεχθῆναι 
περὶ ἁπάντων ὧν τυγχάνω βουλόμενος. 
  Ταῦτα δὲ διανοηθεὶς ἔγραφον τὸν λόγον τοῦτον, οὐκ 
ἀκμάζων, ἀλλ' ἔτη γεγονὼς δύο καὶ ὀγδοήκοντα. Διόπερ 
χρὴ συγγνώμην ἔχειν, ἢν μαλακώτερος ὢν φαίνηται τῶν 
παρ' ἐμοῦ πρότερον ἐκδεδομένων. Καὶ γὰρ οὐδὲ ῥᾴδιος ἦν 
οὐδ' ἁπλοῦς, ἀλλὰ πολλὴν ἔχων πραγματείαν. 
 Ἔστιν  
γὰρ τῶν γεγραμμένων ἔνια μὲν ἐν δικαστηρίῳ πρέποντα 
ῥηθῆναι, τὰ δὲ πρὸς μὲν τοὺς τοιούτους ἀγῶνας οὐχ 
ἁρμόττοντα, περὶ δὲ φιλοσοφίας πεπαρρησιασμένα καὶ 
δεδηλωκότα τὴν δύναμιν αὐτῆς: ἔστιν δέ τι καὶ τοιοῦτον, ὃ 
τῶν νεωτέρων τοῖς ἐπὶ τὰ μαθήματα καὶ τὴν παιδείαν 
ὁρμῶσιν ἀκούσασιν ἂν συνενέγκοι, πολλὰ δὲ καὶ τῶν ὑπ' 
ἐμοῦ πάλαι γεγραμμένων ἐγκαταμεμιγμένα τοῖς νῦν λεγο-
μένοις, οὐκ ἀλόγως οὐδ' ἀκαίρως, ἀλλὰ προσηκόντως τοῖς 
ὑποκειμένοις. 
 Τοσοῦτον οὖν μῆκος λόγου συνιδεῖν καὶ 
τοσαύτας ἰδέας καὶ τοσοῦτον ἀλλήλων ἀφεστώσας συναρ-
μόσαι καὶ συναγαγεῖν καὶ τὰς ἐπιφερομένας οἰκειῶσαι ταῖς 
προειρημέναις καὶ πάσας ποιῆσαι σφίσιν αὐταῖς ὁμολο-
γουμένας οὐ πάνυ μικρὸν ἦν ἔργον. Ὅμως δ' οὐκ ἀπέστην, 
καίπερ τηλικοῦτος ὢν, πρὶν αὐτὸν ἀπετέλεσα, μετὰ πολλῆς 
μὲν ἀληθείας εἰρημένον, τὰ δ' ἄλλα τοιοῦτον οἷος ἂν εἶναι 
δόξῃ τοῖς ἀκροωμένοις. 
 Χρὴ δὲ τοὺς διεξιόντας 
αὐτὸν πρῶτον μὲν ὡς ὄντος μικτοῦ τοῦ λόγου καὶ πρὸς 
ἁπάσας τὰς ὑποθέσεις ταύτας γεγραμμένου ποιεῖσθαι τὴν 
ἀκρόασιν, ἔπειτα προσέχειν τὸν νοῦν ἔτι μᾶλλον τοῖς 
λέγεσθαι μέλλουσιν ἢ τοῖς ἤδη προειρημένοις, πρὸς δὲ τού-
τοις μὴ ζητεῖν εὐθὺς ἐπελθόντας ὅλον αὐτὸν διελθεῖν, ἀλλὰ 
τοσοῦτον μέρος ὅσον μὴ λυπήσει τοὺς παρόντας. Ἢν γὰρ 
ἐμμείνητε τούτοις, μᾶλλον δυνήσεσθε κατιδεῖν εἴ τι τυγχά-
νομεν λέγοντες ἄξιον ἡμῶν αὐτῶν. 
  Ἃ μὲν οὖν ἀναγκαῖον ἦν προειπεῖν, ταῦτ' ἐστιν: 
ἤδη δ' ἀναγιγνώσκετε τὴν ἀπολογίαν τὴν προσποιουμένην 
μὲν περὶ κρίσεως γεγράφθαι, βουλομένην δὲ περὶ ἐμοῦ 
δηλῶσαι τὴν ἀλήθειαν, καὶ τοὺς μὲν ἀγνοοῦντας εἰδέναι 
ποιῆσαι, τοὺς δὲ φθονοῦντας ἔτι μᾶλλον ὑπὸ τῆς νόσου 
ταύτης λυπεῖσθαι: μείζω γὰρ δίκην οὐκ ἂν δυναίμην λαβεῖν 
παρ' αὐτῶν.  
  Πάντων ἡγοῦμαι πονηροτάτους εἶναι καὶ μεγίστης 
ζημίας ἀξίους, οἵτινες οἷς αὐτοὶ τυγχάνουσιν ὄντες ἔνο-
χοι, ταῦτα τῶν ἄλλων τολμῶσι κατηγορεῖν, ὅπερ Λυσίμαχος 
πεποίηκεν. Οὗτος γὰρ αὐτὸς συγγεγραμμένα λέγων περὶ 
τῶν ἐμῶν συγγραμμάτων πλείω πεποίηται λόγον ἢ περὶ τῶν 
ἄλλων ἁπάντων, ὅμοιον ἐργαζόμενος ὥσπερ ἂν εἴ τις 
ἱεροσυλίας ἕτερον διώκων αὐτὸς τὰ τῶν θεῶν ἐν τοῖν χεροῖν 
ἔχων φανείη. 
 Πρὸ πολλοῦ δ' ἂν ἐποιησάμην οὕτως 
αὐτὸν νομίζειν εἶναί με δεινὸν ὥσπερ ἐν ὑμῖν εἴρηκεν: οὐ 
γὰρ ἄν ποτέ μοι πράγματα παρέχειν ἐπεχείρησεν. Νῦν δὲ 
λέγει μὲν ὡς ἐγὼ τοὺς ἥττους λόγους κρείττους δύναμαι 
ποιεῖν, τοσοῦτον δέ μου καταπεφρόνηκεν ὥστ' αὐτὸς 
ψευδόμενος ἐμοῦ τἀληθῆ λέγοντος ἐλπίζει ῥᾳδίως ἐπικρα-
τήσειν. 
 Οὕτω δέ μοι δυσκόλως ἅπαντα συμβέβηκεν 
ὥσθ' οἱ μὲν ἄλλοι τοῖς λόγοις διαλύονται τὰς διαβολὰς, 
ἐμοῦ δὲ Λυσίμαχος αὐτοὺς τοὺς λόγους μάλιστα διαβέβλη-
κεν ἵν', ἢν μὲν ἱκανῶς δόξω λέγειν, ἔνοχος ὢν φανῶ τοῖς 
ὑπὸ τούτου περὶ τῆς δεινότητος τῆς ἐμῆς προειρημένοις, 
ἢν δ' ἐνδεέστερον τύχω διαλεχθεὶς ὧν οὗτος ὑμᾶς προσ-
δοκᾶν πεποίηκεν, τὰς πράξεις ἡγήσησθέ μου χείρους εἶναι. 
  Δέομαι οὖν ὑμῶν μήτε πιστεύειν πω μήτ' ἀπιστεῖν 
τοῖς εἰρημένοις, πρὶν ἂν διὰ τέλους ἀκούσητε καὶ τὰ παρ' 
ἡμῶν, ἐνθυμουμένους ὅτι μηδὲν ἂν ἔδει δίδοσθαι τοῖς φεύ-
γουσιν ἀπολογίαν εἴπερ οἷόν τ' ἦν ἐκ τῶν τοῦ διώκοντος 
λόγων ἐψηφίσθαι τὰ δίκαια. Νῦν δ' εἰ μὲν εὖ τυγχάνει 
κατηγορηκὼς ἢ κακῶς, οὐδεὶς ἂν τῶν παρόντων ἀγνοή-
σειεν: εἰ δ' ἀληθέσι κέχρηται τοῖς λόγοις, οὐκέτι τοῦτο τοῖς 
κρίνουσι γνῶναι ῥᾴδιον ἐξ ὧν ὁ πρότερος εἴρηκεν, ἀλλ'  
ἀγαπητὸν ἢν ἐξ ἀμφοτέρων τῶν λόγων ἐκλαβεῖν δυνηθῶσιν 
τὸ δίκαιον. 
 Οὐ θαυμάζω δὲ τῶν πλείω χρόνον διατρι-
βόντων ἐπὶ ταῖς τῶν ἐξαπατώντων κατηγορίαις ἢ ταῖς 
ὑπὲρ αὑτῶν ἀπολογίαις, οὐδὲ τῶν λεγόντων ὡς ἔστι μέγι-
στον κακὸν διαβολή: τί γὰρ ἂν γένοιτο ταύτης κακουργό-
τερον, ἣ ποιεῖ τοὺς μὲν ψευδομένους εὐδοκιμεῖν, τοὺς δὲ 
μηδὲν ἡμαρτηκότας δοκεῖν ἀδικεῖν, τοὺς δὲ δικάζοντας 
ἐπιορκεῖν, ὅλως δὲ τὴν μὲν ἀλήθειαν ἀφανίζει, ψευδῆ δὲ 
δόξαν παραστήσασα τοῖς ἀκούουσιν ὃν ἂν τύχῃ τῶν πολι-
τῶν ἀδίκως ἀπόλλυσιν; 
 Ἃ φυλακτέον ἐστὶν, ὅπως 
μηδὲν ὑμῖν συμβήσεται τοιοῦτον, μηδ' ἃ τοῖς ἄλλοις ἂν 
ἐπιτιμήσετε, τούτοις αὐτοὶ φανήσεσθε περιπίπτοντες. Οἶ-
μαι δ' ὑμᾶς οὐκ ἀγνοεῖν ὅτι τῇ πόλει πολλάκις οὕτως ἤδη 
μετεμέλησεν τῶν κρίσεων τῶν μετ' ὀργῆς καὶ μὴ μετ' ἐλέγ-
χου γενομένων ὥστ' οὐ πολὺν χρόνον διαλιποῦσα παρὰ μὲν 
τῶν ἐξαπατησάντων δίκην λαβεῖν ἐπεθύμησεν, τοὺς δὲ 
διαβληθέντας ἡδέως ἂν εἶδεν ἄμεινον ἢ πρότερον πράτ-
τοντας. 
 Ὧν χρὴ μεμνημένους μὴ προπετῶς πισ-
τεύειν τοῖς τῶν κατηγόρων λόγοις, μηδὲ μετὰ θορύβου καὶ 
χαλεπότητος ἀκροᾶσθαι τῶν ἀπολογουμένων. Καὶ γὰρ 
αἰσχρὸν ἐπὶ μὲν τῶν ἄλλων πραγμάτων ἐλεημονεστάτους 
ὁμολογεῖσθαι καὶ πραοτάτους ἁπάντων εἶναι τῶν Ἑλλήνων, 
ἐπὶ δὲ τοῖς ἀγῶσι τοῖς ἐνθάδε γιγνομένοις τἀναντία τῇ 
δόξῃ ταύτῃ φαίνεσθαι πράττοντας: 
 καὶ παρ' ἑτέροις 
μὲν, ἐπειδὰν περὶ ψυχῆς ἀνθρώπου δικάζωσιν, μέρος τι 
τῶν ψήφων ὑποβάλλεσθαι τοῖς φεύγουσιν, παρ' ὑμῖν δὲ 
μηδὲ τῶν ἴσων τυγχάνειν τοὺς κινδυνεύοντας τοῖς συκο-
φαντοῦσιν, ἀλλ' ὀμνύναι μὲν καθ' ἕκαστον τὸν ἐνιαυτὸν ἦ 
μὴν ὁμοίως ἀκροάσεσθαι τῶν κατηγορούντων καὶ τῶν ἀπο- 
λογουμένων, 
 τοσοῦτον δὲ τὸ μεταξὺ ποιεῖν ὥστε τῶν 
μὲν αἰτιωμένων ὅ τι ἂν λέγωσιν ἀποδέχεσθαι, τῶν δὲ τού-
τους ἐξελέγχειν πειρωμένων ἐνίοτε μηδὲ τὴν φωνὴν 
ἀκούοντας ἀνέχεσθαι, καὶ νομίζειν μὲν ἀοικήτους εἶναι 
ταύτας τῶν πόλεων ἐν αἷς ἄκριτοί τινες ἀπόλλυνται τῶν 
πολιτῶν, ἀγνοεῖν δ' ὅτι τοῦτο ποιοῦσιν οἱ μὴ κοινὴν τὴν 
εὔνοιαν τοῖς ἀγωνιζομένοις παρέχοντες. 
 Ὃ δὲ 
πάντων δεινότατον, ὅταν τις αὐτὸς μὲν κινδυνεύων κατη-
γορῇ τῶν διαβαλλόντων, ἑτέρῳ δὲ δικάζων μὴ τὴν αὐτὴν 
ἔχῃ γνώμην περὶ αὐτῶν. 
  Καίτοι χρὴ τοὺς νοῦν ἔχοντας τοιούτους εἶναι κριτὰς 
τοῖς ἄλλοις, οἵων περ ἂν αὐτοὶ τυγχάνειν ἀξιώσειαν, λογι-
ζομένους ὅτι διὰ τοὺς συκοφαντεῖν τολμῶντας ἄδηλον 
ὅστις εἰς κίνδυνον καταστὰς ἀναγκασθήσεται λέγειν ἅπερ 
ἐγὼ νῦν πρὸς τοὺς μέλλοντας περὶ αὐτοῦ τὴν ψῆφον 
διοίσειν. 
 Οὐ γὰρ δὴ τῷ γε κοσμίως ζῆν ἄξιον πισ-
τεύειν ὡς ἀδεῶς ἐξέσται τὴν πόλιν οἰκεῖν: οἱ γὰρ προῃρη-
μένοι τῶν μὲν ἰδίων ἀμελεῖν, τοῖς δ' ἀλλοτρίοις ἐπιβου-
λεύειν, οὐ τῶν μὲν σωφρόνως πολιτευομένων ἀπέχονται, 
τοὺς δὲ κακόν τι δρῶντας εἰς ὑμᾶς εἰσάγουσιν, ἀλλ' ἐν 
τοῖς μηδὲν ἀδικοῦσιν ἐπιδειξάμενοι τὰς αὑτῶν δυνάμεις 
παρὰ τῶν φανερῶς ἐξημαρτηκότων πλέον λαμβάνουσιν ἀρ-
γύριον. 
 Ἅπερ Λυσίμαχος διανοηθεὶς εἰς τουτονὶ τὸν 
κίνδυνόν με κατέστησεν, ἡγούμενος τὸν ἀγῶνα τὸν πρὸς 
ἐμὲ παρ' ἑτέρων αὑτῷ χρηματισμὸν ποιήσειν, καὶ προσ-
δοκῶν, ἢν ἐμοῦ περιγένηται τοῖς λόγοις, ὅν φησι διδάσκαλον 
εἶναι τῶν ἄλλων, ἀνυπόστατον τὴν αὑτοῦ δύναμιν ἅπασιν 
εἶναι δόξειν. 
 Ἐλπίζει δὲ ῥᾳδίως τοῦτο ποιήσειν: ὁρᾷ 
γὰρ ὑμᾶς μὲν λίαν ταχέως ἀποδεχομένους τὰς αἰτίας καὶ  
τὰς διαβολὰς, ἐμὲ δ' ὑπὲρ αὐτῶν οὐ δυνησόμενον ἀξίως 
τῆς δόξης ἀπολογήσασθαι καὶ διὰ τὸ γῆρας καὶ διὰ τὴν 
ἀπειρίαν τῶν τοιούτων ἀγώνων. 
 Οὕτω γὰρ βεβίωκα 
τὸν παρελθόντα χρόνον ὥστε μηδένα μοι πώποτε μήτ' ἐν 
ὀλιγαρχίᾳ μήτ' ἐν δημοκρατίᾳ μήθ' ὕβριν μήτ' ἀδικίαν 
ἐγκαλέσαι, μηδ' εἶναι μήτε διαιτητὴν μήτε δικαστὴν ὅστις 
περὶ τῶν ἐμοὶ πεπραγμένων φανήσεται γεγενημένος: 
ἠπιστάμην γὰρ αὐτὸς μὲν εἰς τοὺς ἄλλους μηδὲν ἐξαμαρ-
τάνειν, ἀδικούμενος δὲ μὴ μετὰ δικαστηρίου ποιεῖσθαι τὰς 
τιμωρίας, ἀλλ' ἐν τοῖς φίλοις τοῖς ἐκείνων διαλύεσθαι περὶ 
τῶν ἀμφισβητουμένων. 
 Ὧν οὐδέν μοι πλέον γέγονεν, 
ἀλλ' ἀνεγκλητεὶ μέχρι ταυτησὶ τῆς ἡλικίας βεβιωκὼς εἰς 
τὸν αὐτὸν καθέστηκα κίνδυνον εἰς ὅνπερ ἂν εἰ πάντας 
ἐτύγχανον ἠδικηκώς. 
  Οὐ μὴν παντάπασιν ἀθυμῶ διὰ τὸ μέγεθος τοῦ τιμή-
ματος, ἀλλ' ἄνπερ ἐθελήσητε μετ' εὐνοίας ἀκροάσασθαι, 
πολλὰς ἐλπίδας ἔχω τοὺς μὲν διεψευσμένους τῶν ἐμῶν 
ἐπιτηδευμάτων καὶ πεπεισμένους ὑπὸ τῶν βουλομένων 
βλασφημεῖν ταχέως μεταπεισθήσεσθαι περὶ αὐτῶν, τοὺς 
δὲ τοιοῦτον εἶναί με νομίζοντας οἷόσπερ εἰμὶ, βεβαιότε-
ρον ἔτι ταύτην ἕξειν τὴν διάνοιαν. 
 Ἵνα δὲ μὴ λίαν 
ἐνοχλῶ πολλὰ πρὸ τοῦ πράγματος λέγων, ἀφέμενος τούτων, 
περὶ ὧν οἴσετε τὴν ψῆφον, ἤδη πειράσομαι διδάσκειν ὑμᾶς. 
Καί μοι τὴν γραφὴν ἀνάγνωθι. 
{Γραφή.} 
  Ἐκ μὲν τοίνυν τῆς γραφῆς πειρᾶταί με διαβάλλειν ὁ 
κατήγορος, ὡς διαφθείρω τοὺς νεωτέρους λέγειν διδάσκων  
καὶ παρὰ τὸ δίκαιον ἐν τοῖς ἀγῶσι πλεονεκτεῖν, ἐκ δὲ τῶν 
ἄλλων λόγων ποιεῖ με τηλικοῦτον ὅσος οὐδεὶς πώποτε 
γέγονεν οὔτε τῶν περὶ τὰ δικαστήρια καλινδουμένων οὔτε 
τῶν περὶ τὴν φιλοσοφίαν διατριψάντων: οὐ γὰρ μόνον 
ἰδιώτας φησί μου γεγενῆσθαι μαθητὰς, ἀλλὰ καὶ ῥήτορας 
καὶ στρατηγοὺς καὶ βασιλέας καὶ τυράννους, καὶ χρήματα 
παρ' αὐτῶν παμπληθῆ τὰ μὲν εἰληφέναι, τὰ δ' ἔτι καὶ νῦν 
λαμβάνειν. 
 Τοῦτον δὲ τὸν τρόπον πεποίηται τὴν κα-
τηγορίαν, ἡγούμενος ἐκ μὲν ὧν καταλαζονεύεται περί 
μου καὶ τοῦ πλούτου καὶ τοῦ πλήθους τῶν μαθητῶν φθόνον 
ἅπασι τοῖς ἀκούουσιν ἐμποιήσειν, ἐκ δὲ τῆς περὶ τὰ 
δικαστήρια πραγματείας εἰς ὀργὴν καὶ μῖσος ὑμᾶς κατα-
στήσειν: ἅπερ ὅταν πάθωσιν οἱ κρίνοντες, χαλεπώτατοι 
τοῖς ἀγωνιζομένοις εἰσίν. 
  Ὡς οὖν τὰ μὲν μείζω τοῦ προσήκοντος εἴρηκεν, τὰ δ' 
ὅλως ψεύδεται, ῥᾳδίως οἶμαι φανερὸν ποιήσειν. 
 Ἀξιῶ 
δ' ὑμᾶς τοῖς μὲν λόγοις οἷς πρότερον ἀκηκόατε περί μου 
τῶν βλασφημεῖν καὶ διαβάλλειν βουλομένων μὴ προσέχειν 
τὸν νοῦν, μηδὲ πιστεύειν τοῖς μήτε μετ' ἐλέγχου μήτε 
μετὰ κρίσεως εἰρημένοις, μηδὲ ταῖς δόξαις χρῆσθαι ταῖς 
ἀδίκως ὑπ' ἐκείνων ὑμῖν ἐγγεγενημέναις, ἀλλ' ὁποῖός τις 
ἂν ἐκ τῆς κατηγορίας τῆς νῦν καὶ τῆς ἀπολογίας φαίνω-
μαι, τοιοῦτον εἶναί με νομίζειν: οὕτω γὰρ γιγνώσκοντες 
αὐτοί τε δόξετε καλῶς κρίνειν καὶ νομίμως, ἐγώ τε τεύ-
ξομαι πάντων τῶν δικαίων. 
  Ὅτι μὲν οὖν οὐδεὶς οὔθ' ὑπὸ τῆς δεινότητος τῆς 
ἐμῆς οὔθ' ὑπὸ τῶν συγγραμμάτων βέβλαπται τῶν πολιτῶν, 
τὸν ἐνεστῶτα κίνδυνον ἡγοῦμαι μέγιστον εἶναι τεκμήριον. 
Εἰ γάρ τις ἦν ἠδικημένος, εἰ καὶ τὸν ἄλλον χρόνον ἡσυ- 
χίαν εἶχεν, οὐκ ἂν ἠμέλησε τοῦ καιροῦ τοῦ παρόντος, ἀλλ' 
ἦλθεν ἂν ἤτοι κατηγορήσων ἢ καταμαρτυρήσων. Ὅπου γὰρ 
ὁ μηδ' ἀκηκοὼς μηδὲν πώποτε φλαῦρον εἰς ἀγῶνά με 
τηλικουτονὶ κατέστησεν, ἦ που σφόδρ' ἂν οἱ κακῶς πεπον-
θότες ἐπειρῶντ' ἂν δίκην παρ' ἐμοῦ λαμβάνειν. 
 Οὐ 
γὰρ δὴ τοῦτό γ' ἐστιν οὔτ' εἰκὸς οὔτε δυνατὸν, ἐμὲ μὲν 
περὶ πολλοὺς ἡμαρτηκέναι, τοὺς δὲ ταῖς συμφοραῖς δι' ἐμὲ 
περιπεπτωκότας ἡσυχίαν ἔχειν καὶ μὴ τολμᾶν ἐγκαλεῖν, 
ἀλλὰ πραοτέρους ἐν τοῖς ἐμοῖς εἶναι κινδύνοις τῶν μηδὲν 
ἠδικημένων, ἐξὸν αὐτοῖς δηλώσασιν ἃ πεπόνθασιν τὴν μεγίσ-
την παρ' ἐμοῦ λαβεῖν τιμωρίαν. 
 Ἀλλὰ γὰρ οὔτε πρό-
τερον οὔτε νῦν οὐδείς μοι φανήσεται τοιοῦτον οὐδὲν ἐγκα-
λέσας. Ὥστ' εἰ συγχωρήσαιμι τῷ κατηγόρῳ καὶ προσομολο-
γήσαιμι πάντων ἀνθρώπων εἶναι δεινότατος καὶ συγγραφεὺς 
τῶν λόγων τῶν λυπούντων ὑμᾶς τοιοῦτος οἷος οὐδεὶς ἄλλος 
γέγονεν, πολὺ ἂν δικαιότερον ἐπιεικὴς εἶναι δοκοίην ἢ 
ζημιωθείην. 
 Τοῦ μὲν γὰρ γενέσθαι προέχοντα τῶν 
ἄλλων ἢ περὶ τοὺς λόγους ἢ περὶ τὰς πράξεις εἰκότως ἄν 
τις τὴν τύχην αἰτιάσαιτο, τοῦ δὲ καλῶς καὶ μετρίως 
κεχρῆσθαι τῇ φύσει δικαίως ἂν ἅπαντες τὸν τρόπον τὸν 
ἐμὸν ἐπαινέσειαν. 
  Οὐ μὴν οὐδ' εἰ ταῦτ' ἔχων περὶ ἐμαυτοῦ λέγειν, οὐδ' 
οὕτω φανήσομαι περὶ τοὺς λόγους τοὺς τοιούτους γεγενη-
μένος. 
 Γνώσεσθε δ' ἐκ τῶν ἐπιτηδευμάτων τῶν 
ἐμῶν, ἐξ ὧνπερ οἷόν τ' ἐστιν εἰδέναι τὴν ἀλήθειαν πολὺ 
μᾶλλον ἢ παρὰ τῶν διαβαλλόντων. Οἶμαι γὰρ οὐδένα τοῦτ' 
ἀγνοεῖν, ὅτι πάντες ἄνθρωποι περὶ τὸν τόπον τοῦτον 
εἰώθασιν διατρίβειν ὅθεν ἂν προέλωνται τὸν βίον πορίζεσθαι. 
Τοὺς μὲν τοίνυν ἀπὸ τῶν συμβολαίων τῶν ὑμετέ- 
ρων ζῶντας καὶ τῆς περὶ ταῦτα πραγματείας ἴδοιτ' ἂν 
μόνον οὐκ ἐν τοῖς δικαστηρίοις οἰκοῦντας, ἐμὲ δ' οὐ-
δεὶς πώποθ' ἑώρακεν οὔτ' ἐν τοῖς συνεδρίοις οὔτε περὶ 
τὰς ἀνακρίσεις οὔτ' ἐπὶ τοῖς δικαστηρίοις οὔτε πρὸς τοῖς 
διαιτηταῖς, ἀλλ' οὕτως ἀπέχομαι τούτων ἁπάντων ὡς 
οὐδεὶς ἄλλος τῶν πολιτῶν. 
 Ἔπειτ' ἐκείνους μὲν ἂν 
εὕροιτε παρ' ὑμῖν μόνοις χρηματίζεσθαι δυναμένους, εἰ δ' 
ἄλλοσέ ποι πλεύσειαν, ἐνδεεῖς ἂν ὄντας τῶν καθ' ἡμέραν, 
ἐμοὶ δὲ τὰς εὐπορίας, περὶ ὧν οὗτος μειζόνως εἴρηκεν, 
ἔξωθεν ἁπάσας γεγενημένας: ἔτι δὲ τοῖς μὲν πλησιάζον-
τας ἢ τοὺς ἐν κακοῖς αὐτοὺς ὄντας ἢ τοὺς ἑτέροις πράγ-
ματα παρέχειν βουλομένους, ἐμοὶ δὲ τοὺς πλείστην σχολὴν 
τῶν Ἑλλήνων ἄγοντας. 
 Ἠκούσατε δὲ καὶ τοῦ κατη-
γόρου λέγοντος ὅτι παρὰ Νικοκλέους τοῦ Σαλαμινίων βασι-
λέως πολλὰς ἔλαβον καὶ μεγάλας δωρεάς. Καίτοι τίνι 
πιστὸν ὑμῶν ἐστιν ὡς Νικοκλῆς ἔδωκέ μοι ταύτας ἵνα δίκας 
μανθάνῃ λέγειν, ὃς καὶ τοῖς ἄλλοις περὶ τῶν ἀμφισβητου-
μένων ὥσπερ δεσπότης ἐδίκαζεν; Ὥστ' ἐξ ὧν αὐτὸς οὗτος 
εἴρηκεν, ῥᾴδιον καταμαθεῖν ὅτι πόρρω τῶν πραγματειῶν 
εἰμι τῶν περὶ τὰ συμβόλαια γιγνομένων. 
 Ἀλλὰ μὴν 
κἀκεῖνο πᾶσι φανερόν ἐστιν, ὅτι παμπληθεῖς εἰσιν οἱ παρα-
σκευάζοντες τοὺς λόγους τοῖς ἐν τοῖς δικαστηρίοις ἀγωνι-
ζομένοις. Τούτων μὲν τοίνυν τοσούτων ὄντων οὐδεὶς 
πώποτε φανήσεται μαθητῶν ἠξιωμένος, ἐγὼ δὲ πλείους 
εἰληφὼς, ὥς φησιν ὁ κατήγορος, ἢ σύμπαντες οἱ περὶ τὴν 
φιλοσοφίαν [διατρίβοντες]. Καίτοι πῶς εἰκὸς τοὺς τοσοῦ- 
τον τοῖς ἐπιτηδεύμασιν ἀλλήλων ἀφεστῶτας περὶ τὰς 
αὐτὰς πράξεις ἡγεῖσθαι διατρίβειν; 
  Ἔχων δὲ πολλὰς εἰπεῖν διαφορὰς περὶ τοῦ βίου τοῦ 
τ' ἐμοῦ καὶ τῶν περὶ τὰς δίκας, ἐκείνως ὑμᾶς ἡγοῦμαι 
τάχιστ' ἂν ἀφέσθαι τῆς δόξης ταύτης, εἴ τις ὑμῖν ἐπιδεί-
ξειεν μὴ τούτων τῶν πραγμάτων μαθητάς μου γιγνομένους 
ὧν ὁ κατήγορος εἴρηκεν, μηδὲ περὶ τοὺς λόγους ὄντα με 
δεινὸν τοὺς περὶ τῶν ἰδίων συμβολαίων. 
 Οἶμαι γὰρ 
ὑμᾶς, ἐξελεγχομένης τῆς αἰτίας ἧς εἶχον πρότερον, ζητεῖν 
ἑτέραν μεταλαβεῖν διάνοιαν, καὶ ποθεῖν ἀκοῦσαι περὶ ποίους 
ἄλλους λόγους γεγενημένος τηλικαύτην δόξαν ἔλαβον. Εἰ 
μὲν οὖν μοι συνοίσει κατειπόντι τὴν ἀλήθειαν, οὐκ οἶδα: 
χαλεπὸν γὰρ στοχάζεσθαι τῆς ὑμετέρας διανοίας: οὐ μὴν 
ἀλλὰ παρρησιάσομαί γε πρὸς ὑμᾶς. 
 Καὶ γὰρ ἂν 
αἰσχυνθείην τοὺς πλησιάσαντας, εἰ, πολλάκις εἰρηκὼς ὅτι 
δεξαίμην ἂν ἅπαντας εἰδέναι τοὺς πολίτας καὶ τὸν βίον 
ὃν ζῶ καὶ τοὺς λόγους οὓς λέγω, νῦν μὴ δηλοίην ὑμῖν 
αὐτοὺς, ἀλλ' ἀποκρυπτόμενος φανείην. Ὡς οὖν ἀκουσό-
μενοι τὴν ἀλήθειαν, οὕτω προσέχετε τὸν νοῦν. 
  Πρῶτον μὲν οὖν ἐκεῖνο δεῖ μαθεῖν ὑμᾶς, ὅτι τρόποι 
τῶν λόγων εἰσὶν οὐκ ἐλάττους ἢ τῶν μετὰ μέτρου ποιημά-
των. Οἱ μὲν γὰρ τὰ γένη τὰ τῶν ἡμιθέων ἀναζητοῦντες 
τὸν βίον τὸν αὑτῶν κατέτριψαν, οἱ δὲ περὶ τοὺς ποιητὰς 
ἐφιλοσόφησαν, ἕτεροι δὲ τὰς πράξεις τὰς ἐν τοῖς πολέμοις 
συναγαγεῖν ἐβουλήθησαν, ἄλλοι δέ τινες περὶ τὰς ἐρωτήσεις 
καὶ τὰς ἀποκρίσεις γεγόνασιν, οὓς ἀντιλογικοὺς καλοῦσιν. 
Εἴη δ' ἂν οὐ μικρὸν ἔργον εἰ πάσας τις τὰς ἰδέας τὰς  
τῶν λόγων ἐξαριθμεῖν ἐπιχειρήσειεν: ἧς δ' οὖν ἐμοὶ προσ-
ήκει, ταύτης μνησθεὶς ἐάσω τὰς ἄλλας. Εἰσὶν γάρ τινες 
οἳ τῶν μὲν προειρημένων οὐκ ἀπείρως ἔχουσιν, γράφειν 
δὲ προῄρηνται λόγους, οὐ περὶ τῶν ὑμετέρων συμβολαίων, 
ἀλλ' Ἑλληνικοὺς καὶ πολιτικοὺς καὶ πανηγυρικοὺς, οὓς 
ἅπαντες ἂν φήσειαν ὁμοιοτέρους εἶναι τοῖς μετὰ μουσικῆς 
καὶ ῥυθμῶν πεποιημένοις ἢ τοῖς ἐν δικαστηρίῳ λεγομένοις. 
Καὶ γὰρ τῇ λέξει ποιητικωτέρᾳ καὶ ποικιλωτέρᾳ τὰς 
πράξεις δηλοῦσιν, καὶ τοῖς ἐνθυμήμασιν ὀγκωδεστέροις καὶ 
καινοτέροις χρῆσθαι ζητοῦσιν, ἔτι δὲ ταῖς ἄλλαις ἰδέαις 
ἐπιφανεστέραις καὶ πλείοσιν ὅλον τὸν λόγον διοικοῦσιν. 
Ὧν ἅπαντες μὲν ἀκούοντες χαίρουσιν οὐδὲν ἧττον ἢ τῶν 
ἐν τοῖς μέτροις πεποιημένων, πολλοὶ δὲ καὶ μαθηταὶ 
γίγνεσθαι βούλονται, νομίζοντες τοὺς ἐν τούτοις πρω-
τεύοντας πολὺ σοφωτέρους καὶ βελτίους καὶ μᾶλλον ὠφε-
λεῖν δυναμένους εἶναι τῶν τὰς δίκας εὖ λεγόντων. 
 Συ-
νίσασι γὰρ τοὺς μὲν διὰ πολυπραγμοσύνην ἐμπείρους 
τῶν ἀγώνων γεγενημένους, τοὺς δ' ἐκ φιλοσοφίας ἐκεί-
νων τῶν λόγων ὧν ἄρτι προεῖπον τὴν δύναμιν εἰληφότας, 
καὶ τοὺς μὲν δικανικοὺς δοκοῦντας εἶναι ταύτην τὴν ἡμέ-
ραν μόνην ἀνεκτοὺς ὄντας ἐν ᾗπερ ἂν ἀγωνιζόμενοι τυγχά-
νωσιν, τοὺς δ' ἐν ἁπάσαις ταῖς ὁμιλίαις καὶ παρὰ πάντα 
τὸν χρόνον ἐντίμους ὄντας καὶ δόξης ἐπιεικοῦς τυγχάνον-
τας: 
 ἔτι δὲ τοὺς μὲν, ἢν ὀφθῶσιν δὶς ἢ τρὶς ἐπὶ τῶν 
δικαστηρίων, μισουμένους καὶ διαβαλλομένους, τοὺς δ' ὅσῳ 
περ ἂν πλείοσι καὶ πλεονάκις συγγίγνωνται, τοσούτῳ μᾶλλον 
θαυμαζομένους: πρὸς δὲ τούτοις τοὺς μὲν περὶ τὰς δίκας 
δεινοὺς πόρρω τῶν λόγων ἐκείνων ὄντας, τοὺς δ' εἰ βουλη- 
θεῖεν ταχέως ἂν ἑλεῖν καὶ τούτους δυνηθέντας. 
 Ταῦτα 
λογιζόμενοι καὶ πολὺ κρείττω νομίζοντες εἶναι τὴν αἵρεσιν, 
βούλονται μετασχεῖν τῆς παιδείας ταύτης, ἧς οὐδ' ἂν ἐγὼ 
φανείην ἀπεληλαμένος, ἀλλὰ πολλῷ χαριεστέραν δόξαν 
εἰληφώς. Περὶ μὲν οὖν τῆς ἐμῆς εἴτε βούλεσθε καλεῖν 
δυνάμεως εἴτε φιλοσοφίας εἴτε διατριβῆς, ἀκηκόατε πᾶσαν 
τὴν ἀλήθειαν. 
  Βούλομαι δὲ περὶ ἐμαυτοῦ καὶ νόμον θεῖναι χα-
λεπώτερον ἢ περὶ τῶν ἄλλων καὶ λόγον εἰπεῖν θρασύτερον 
ἢ κατὰ τὴν ἐμὴν ἡλικίαν: ἀξιῶ γὰρ οὐ μόνον, εἰ βλαβεροῖς 
χρῶμαι τοῖς λόγοις, μηδεμιᾶς συγγνώμης τυγχάνειν 
παρ' ὑμῶν, ἀλλ' εἰ μὴ τοιούτοις οἵοις οὐδεὶς ἄλλος, τὴν 
μεγίστην ὑποσχεῖν τιμωρίαν. Οὐχ οὕτω δ' ἂν τολμηρὰν 
ἐποιησάμην τὴν ὑπόσχεσιν, εἰ μὴ καὶ δείξειν ἤμελλον 
ὑμῖν καὶ ῥᾳδίαν ποιήσειν τὴν διάγνωσιν αὐτῶν. 
Ἔχει γὰρ οὕτως: ἐγὼ καλλίστην ἡγοῦμαι καὶ δικαιοτάτην 
εἶναι τὴν τοιαύτην ἀπολογίαν, ἥτις εἰδέναι ποιεῖ τοὺς 
δικάζοντας ὡς δυνατὸν μάλιστα, περὶ ὧν τὴν ψῆφον 
οἴσουσιν, καὶ μὴ πλανᾶσθαι τῇ διανοίᾳ μηδ' ἀμφιγνοεῖν 
τοὺς τἀληθῆ λέγοντας. 
 Εἰ μὲν τοίνυν ἠγωνιζόμην 
ὡς περὶ πράξεις τινὰς ἡμαρτηκὼς, οὐκ ἂν οἷός τ' ἦν 
ἰδεῖν ὑμῖν αὐτὰς παρασχεῖν, ἀλλ' ἀναγκαίως εἶχεν εἰκά-
ζοντας ὑμᾶς ἐκ τῶν εἰρημένων διαγιγνώσκειν ὅπως ἐτύχετε 
περὶ τῶν πεπραγμένων: ἐπειδὴ δὲ περὶ τοὺς λόγους 
ἔχω τὴν αἰτίαν, οἶμαι μᾶλλον ὑμῖν ἐμφανιεῖν τὴν 
ἀλήθειαν. 
 Αὐτοὺς γὰρ ὑμῖν δείξω τοὺς εἰρημέ-
νους ὑπ' ἐμοῦ καὶ γεγραμμένους, ὥστ' οὐ δοξάσαντες,  
ἀλλὰ σαφῶς εἰδότες ὁποῖοί τινές εἰσιν, τὴν ψῆφον οἴσετε 
περὶ αὐτῶν. Ἅπαντας μὲν οὖν διὰ τέλους εἰπεῖν οὐκ 
ἂν δυναίμην: ὁ γὰρ χρόνος ὁ δεδομένος ἡμῖν ὀλίγος ἐστίν: 
ὥσπερ δὲ τῶν καρπῶν, ἐξενεγκεῖν ἑκάστου δεῖγμα πειρά-
σομαι. Μικρὸν γὰρ μέρος ἀκούσαντες ῥᾳδίως τό τ' ἐμὸν 
ἦθος γνωριεῖτε καὶ τῶν λόγων τὴν δύναμιν ἁπάντων 
μαθήσεσθε. 
 Δέομαι δὲ τῶν πολλάκις ἀνεγνωκότων 
τὰ μέλλοντα ῥηθήσεσθαι μὴ ζητεῖν ἐν τῷ παρόντι παρ' 
ἐμοῦ καινοὺς λόγους, μηδ' ὀχληρόν με νομίζειν ὅτι λέγω 
τοὺς πάλαι παρ' ὑμῖν διατεθρυλημένους. Εἰ μὲν γὰρ 
ἐπίδειξιν ποιούμενος ἔλεγον αὐτοὺς, εἰκότως ἂν εἶχον 
τὴν αἰτίαν ταύτην: νῦν δὲ κρινόμενος καὶ κινδυνεύων 
ἀναγκάζομαι χρῆσθαι τοῦτον τὸν τρόπον αὐτοῖς. 
 Καὶ 
γὰρ ἂν πάντων εἴην καταγελαστότατος, εἰ τοῦ κατηγόρου 
διαβάλλοντος ὅτι τοιούτους γράφω λόγους οἳ καὶ τὴν 
πόλιν βλάπτουσιν καὶ τοὺς νεωτέρους διαφθείρουσιν, δι' 
ἑτέρων ποιοίμην τὴν ἀπολογίαν, ἐξὸν αὐτοὺς δείξαντι 
τούτους ἀπολύσασθαι τὴν διαβολὴν τὴν λεγομένην περὶ 
ἡμῶν. 
  Ὑμᾶς μὲν οὖν ἀξιῶ μοι διὰ ταῦτα συγγνώμην ἔχειν 
καὶ συναγωνιστὰς γίγνεσθαι, τοῖς δ' ἄλλοις ἤδη περαίνειν 
ἐπιχειρήσω, μικρὸν ἔτι προειπὼν, ἵνα ῥᾷον ἐπακολουθῶσι 
τοῖς λεγομένοις. 
 Ὁ μὲν γὰρ λόγος ὁ μέλλων πρῶτος 
ὑμῖν δειχθήσεσθαι κατ' ἐκείνους ἐγράφη τοὺς χρόνους, 
ὅτε Λακεδαιμόνιοι μὲν ἦρχον τῶν Ἑλλήνων, ἡμεῖς δὲ 
ταπεινῶς ἐπράττομεν. Ἔστιν δὲ τοὺς μὲν Ἕλληνας 
παρακαλῶν ἐπὶ τὴν τῶν βαρβάρων στρατείαν, Λακεδαι-
μονίοις δὲ περὶ τῆς ἡγεμονίας ἀμφισβητῶν. 
 Τοι- 
αύτην δὲ τὴν ὑπόθεσιν ποιησάμενος ἀποφαίνω τὴν πόλιν 
ἁπάντων τῶν ὑπαρχόντων τοῖς Ἕλλησιν ἀγαθῶν αἰτίαν 
γεγενημένην. Ἀφορισάμενος δὲ τὸν λόγον τὸν περὶ τῶν 
τοιούτων εὐεργεσιῶν καὶ βουλόμενος τὴν ἡγεμονίαν ἔτι 
σαφέστερον ἀποφαίνειν ὡς ἔστιν τῆς πόλεως, ἐνθένδε 
ποθὲν ἐπιχειρῶ διδάσκειν περὶ τούτων, ὡς τῇ πόλει 
τιμᾶσθαι προσήκει πολὺ μᾶλλον ἐκ τῶν περὶ τὸν πόλεμον 
κινδύνων ἢ τῶν ἄλλων εὐεργεσιῶν. 
 Ὤιμην μὲν οὖν 
αὐτὸς δυνήσεσθαι διελθεῖν περὶ αὐτῶν: νῦν δέ με τὸ 
γῆρας ἐμποδίζει καὶ ποιεῖ προαπαγορεύειν. Ἵν' οὖν μὴ 
παντάπασιν ἐκλυθῶ πολλῶν ἔτι μοι λεκτέων ὄντων, ἀρξά-
μενος ἀπὸ τῆς παραγραφῆς ἀνάγνωθι τὰ περὶ τῆς ἡγεμο-
νίας αὐτοῖς. 
{Ἐκ τοῦ Πανηγυρικοῦ.} 
  Ἡγοῦμαι δὲ τοῖς προγόνοις ἡμῶν οὐχ ἧττον ἐκ τῶν 
κινδύνων τιμᾶσθαι προσήκειν ἢ τῶν ἄλλων εὐεργεσιῶν 
(51=P. 51 a). 
μέχρι τοῦ 
    καὶ τότε προταχθέντες ὑπὲρ ἁπάντων νῦν ἑτέ-
    ροις ἀκολουθεῖν ἀναγκασθεῖμεν (99=P. 61 c). 
  Περὶ μὲν οὖν τῆς ἡγεμονίας, ὡς δικαίως ἂν εἴη 
τῆς πόλεως, ῥᾴδιον ἐκ τῶν εἰρημένων καταμαθεῖν. Ἐνθυ-
μήθητε δὲ πρὸς ὑμᾶς αὐτοὺς, εἰ δοκῶ τοῖς λόγοις 
διαφθείρειν τοὺς νεωτέρους, ἀλλὰ μὴ προτρέπειν ἐπ' ἀρετὴν 
καὶ τοὺς ὑπὲρ τῆς πόλεως κινδύνους, ἢ δικαίως ἂν δοῦναι 
δίκην ὑπὲρ τῶν εἰρημένων, ἀλλ' οὐκ ἂν χάριν κομίσασθαι 
παρ' ὑμῶν τὴν μεγίστην, 
 ὃς οὕτως ἐγκεκωμίακα 
τὴν πόλιν καὶ τοὺς προγόνους καὶ τοὺς κινδύνους τοὺς 
ἐν ἐκείνοις τοῖς χρόνοις γεγενημένους ὥστε τούς τε  
πρότερον γράψαντας περὶ τὴν ὑπόθεσιν ταύτην ἅπαντας 
ἠφανικέναι τοὺς λόγους, αἰσχυνομένους ὑπὲρ τῶν εἰρη-
μένων αὑτοῖς, τούς τε νῦν δοκοῦντας εἶναι δεινοὺς μὴ 
τολμᾶν ἔτι λέγειν περὶ τούτων, ἀλλὰ καταμέμφεσθαι τὴν 
δύναμιν τὴν σφετέραν αὐτῶν. 
  Ἀλλ' ὅμως, τούτων οὕτως ἐχόντων, φανήσονταί 
τινες τῶν εὑρεῖν μὲν οὐδὲν οὐδ' εἰπεῖν ἄξιον λόγου δυνα-
μένων, ἐπιτιμᾶν δὲ καὶ βασκαίνειν τὰ τῶν ἄλλων μεμελετη-
κότων, οἳ χαριέντως μὲν εἰρῆσθαι ταῦτα φήσουσιν, _τὸ 
γὰρ εὖ φθονήσουσιν εἰπεῖν, _πολὺ μέντοι χρησιμωτέρους 
εἶναι τῶν λόγων καὶ κρείττους τοὺς ἐπιπλήττοντας τοῖς 
νῦν ἁμαρτανομένοις ἢ τοὺς τὰ πεπραγμένα πρότερον 
ἐπαινοῦντας, καὶ τοὺς περὶ ὧν δεῖ πράττειν συμβου-
λεύοντας ἢ τοὺς τὰ παλαιὰ τῶν ἔργων διεξιόντας. 
Ἵν' οὖν μηδὲ ταῦτ' ἔχωσιν εἰπεῖν, ἀφέμενος τοῦ βοηθεῖν 
τοῖς εἰρημένοις πειράσομαι μέρος ἑτέρου λόγου τοσοῦ-
τον ὅσον περ ἄρτι διελθεῖν ὑμῖν, ἐν ᾧ φανήσομαι περὶ 
τούτων ἁπάντων πολλὴν ἐπιμέλειαν πεποιημένος. Ἔστιν 
δὲ τὰ μὲν ἐν ἀρχῇ λεγόμενα περὶ τῆς εἰρήνης τῆς πρὸς 
Χίους καὶ Ῥοδίους καὶ Βυζαντίους, 
 ἐπιδείξας δ' 
ὡς συμφέρει τῇ πόλει διαλύσασθαι τὸν πόλεμον, κατηγορῶ 
τῆς δυναστείας τῆς ἐν τοῖς Ἕλλησιν καὶ τῆς ἀρχῆς τῆς 
κατὰ θάλατταν, ἀποφαίνων αὐτὴν οὐδὲν διαφέρουσαν 
οὔτε ταῖς πράξεσιν οὔτε τοῖς πάθεσι τῶν μοναρχιῶν: 
ἀναμιμνήσκω δὲ καὶ τὰ συμβάντα δι' αὐτὴν τῇ πόλει 
καὶ Λακεδαιμονίοις καὶ τοῖς ἄλλοις ἅπασιν. 
 Διαλεχ-
θεὶς δὲ περὶ τούτων καὶ τὰς τῆς Ἑλλάδος συμφορὰς 
ὀδυράμενος καὶ τῇ πόλει παραινέσας ὡς χρὴ μὴ περιορᾶν 
αὐτὴν οὕτω πράττουσαν, ἐπὶ τελευτῆς ἐπί τε τὴν δικαιο-
σύνην παρακαλῶ καὶ τοῖς ἁμαρτανομένοις ἐπιπλήττω 
καὶ περὶ τῶν μελλόντων συμβουλεύω. Λαβὼν οὖν ἀρχὴν  
ταύτην ὅθεν διαλέγομαι περὶ αὐτῶν, ἀνάγνωθι καὶ τοῦτο 
τὸ μέρος αὐτοῖς, 
{Ἐκ τοῦ Περὶ εἰρήνης} 
    Ἡγοῦμαι δὲ δεῖν ἡμᾶς οὐ μόνον ψηφισαμένους τὴν 
    εἰρήνην ἐκ τῆς ἐκκλησίας ἀπελθεῖν, ἀλλὰ καὶ βουλευ-
    σαμένους ὅπως ἄξομεν αὐτήν (25=P. 164 b.) 
μέχρι τοῦ 
    ἐπιλίποι δ' ἄν με τὸ λοιπὸν μέρος τῆς ἡμέρας, εἰ 
    πάσας τὰς πλημμελείας τὰς ἐν τοῖς πράγμασιν γεγενη-
    μένας ἐξετάζειν ἐπιχειρήσαιμεν (56=P. 170 e). 
Εἶτ' ἐξελὼν τὰ μέσα συνῆψεν οὕτως: 
    τίς οὖν ἀπαλλαγὴ γενήσεται τῆς ταραχῆς ταύτης; 
    Καὶ πῶς ἐπανορθωσόμεθα τὰ τῆς πόλεως καὶ βελτίω 
    ποιήσομεν; Πρῶτον μὲν, ἢν παυσώμεθα δημοτικοὺς 
    μὲν νομίζοντες τοὺς συκοφάντας, ὀλιγαρχικοὺς δὲ τοὺς 
    καλούς τε κἀγαθοὺς τῶν ἀνδρῶν (133=P. 185 c), 
καὶ τὰ λοιπὰ τοῦ βιβλίου. 
  Δυοῖν μὲν τοίνυν λόγοιν ἀκηκόατε: βούλομαι δὲ 
καὶ τοῦ τρίτου μικρὰ διελθεῖν, ἵν' ὑμῖν ἔτι μᾶλλον γένηται 
καταφανὲς ὅτι πάντες οἱ λόγοι πρὸς ἀρετὴν καὶ δικαιο-
σύνην συντείνουσιν. Ἔστιν δ' ὁ μέλλων δειχθήσεσθαι 
Νικοκλεῖ τῷ Κυπρίῳ, τῷ κατ' ἐκεῖνον τὸν χρόνον βασιλεῖ, 
συμβουλεύων ὡς δεῖ τῶν πολιτῶν ἄρχειν: οὐχ ὁμοίως 
δὲ γέγραπται τοῖς ἀνεγνωσμένοις. 
 Οὗτοι μὲν γὰρ 
τὸ λεγόμενον ὁμολογούμενον ἀεὶ τῷ προειρημένῳ καὶ  
συγκεκλειμένον ἔχουσιν, ἐν δὲ τούτῳ τοὐναντίον: ἀπο-
λύσας γὰρ ἀπὸ τοῦ προτέρου καὶ χωρὶς ὥσπερ τὰ καλούμενα 
κεφάλαια ποιήσας πειρῶμαι διὰ βραχέων ἕκαστον ὧν 
συμβουλεύω φράζειν. 
 Τούτου δ' ἕνεκα ταύτην ἐποιη-
σάμην τὴν ὑπόθεσιν, ἡγούμενος ἐκ τοῦ παραινεῖν τήν 
τε διάνοιαν τὴν ἐκείνου μάλιστ' ὠφελήσειν καὶ τὸν τρόπον 
τὸν ἐμαυτοῦ τάχιστα δηλώσειν. Διὰ τὴν αὐτὴν δὲ ταύτην 
πρόφασιν καὶ νῦν αὐτὸν ὑμῖν δεῖξαι προειλόμην, οὐχ 
ὡς ἄριστα τῶν λοιπῶν γεγραμμένον, ἀλλ' ὡς ἐκ τούτου 
μάλιστα φανερὸς γενησόμενος ὃν τρόπον εἴθισμαι καὶ 
τοῖς ἰδιώταις καὶ τοῖς δυνάσταις πλησιάζειν: 
 φανή-
σομαι γὰρ πρὸς αὐτὸν ἐλευθέρως καὶ τῆς πόλεως ἀξίως 
διειλεγμένος, καὶ οὐ τὸν ἐκείνου πλοῦτον οὐδὲ τὴν 
δύναμιν θεραπεύων, ἀλλὰ τοῖς ἀρχομένοις ἐπαμύνων 
καὶ παρασκευάζων καθ' ὅσον ἠδυνάμην τὴν πολιτείαν 
αὐτοῖς ὡς οἷόν τε πραοτάτην. Ὅπου δὲ βασιλεῖ διαλεγό-
μενος ὑπὲρ τοῦ δήμου τοὺς λόγους ἐποιούμην, ἦπου τοῖς 
ἐν δημοκρατίᾳ πολιτευομένοις σφόδρ' ἂν παρακελευσαίμην 
τὸ πλῆθος θεραπεύειν. 
 Ἐν μὲν οὖν τῷ προοιμίῳ 
καὶ τοῖς πρώτοις λεγομένοις ἐπιτιμῶ ταῖς μοναρχίαις ὅτι 
δέον αὐτοὺς τὴν φρόνησιν ἀσκεῖν μᾶλλον τῶν ἄλλων, οἱ 
δὲ χεῖρον παιδεύονται τῶν ἰδιωτῶν. Διαλεχθεὶς δὲ περὶ 
τούτων παραινῶ τῷ Νικοκλεῖ μὴ ῥᾳθυμεῖν μηδ' ὥσπερ 
ἱερωσύνην εἰληφότα τὴν βασιλείαν, οὕτω τὴν γνώμην 
ἔχειν, ἀλλὰ τῶν ἡδονῶν ἀμελήσαντα προσέχειν τὸν νοῦν 
τοῖς πράγμασιν. 
 Ἐπιχειρῶ δὲ καὶ τοῦτο πείθειν  
αὐτὸν, ὡς χρὴ δεινὸν νομίζειν ὅταν ὁρᾷ τοὺς [μὲν] χείρους 
τῶν βελτιόνων ἄρχοντας καὶ τοὺς ἀνοητοτέρους τοῖς 
φρονιμωτέροις προστάττοντας, λέγων ὡς ὅσῳ περ ἂν 
ἐρρωμενέστερον τὴν τῶν ἄλλων ἄνοιαν ἀτιμάσῃ, τοσούτῳ 
μᾶλλον τὴν αὑτοῦ διάνοιαν ἀσκήσει. Ποιησάμενος οὖν 
ἀρχὴν ἣν ἐγὼ τελευτὴν, ἀνάγνωθι καὶ τούτου τοῦ λόγου τὸ 
λοιπὸν μέρος αὐτοῖς. 
{Ἐκ τοῦ Πρὸς Νικοκλέα} 
    Μάλιστα δ' ἂν αὐτὸς ὑπὸ σαυτοῦ παρακληθείης, εἰ 
    δεινὸν ἡγήσαιο τοὺς χείρους τῶν βελτιόνων ἄρχειν καὶ 
    τοὺς ἀνοητοτέρους τοῖς φρονιμωτέροις προστάττειν 
    (14=P. 17 d). 
μέχρι τοῦ 
    σοφοὺς νόμιζε μὴ τοὺς περὶ μικρῶν ἀκριβῶς ἐρίζοντας, 
    ἀλλὰ τοὺς εὖ περὶ τῶν μεγάλων λέγοντας. Χρῶ τοῖς 
    εἰρημένοις ἢ ζήτει βελτίω τούτων (39=P. 37 d). 
  Τῶν μὲν τοίνυν λόγων ἅλις ἡμῖν ἔστω τῶν ἀναγι-
γνωσκομένων καὶ τηλικοῦτο μῆκος ἐχόντων: ἐπεὶ μικροῦ γε 
μέρους τῶν πάλαι γεγραμμένων οὐκ ἂν ἀποσχοίμην, ἀλλ' 
εἴποιμ' ἂν, εἴ τί μοι δόξειε πρέπον εἶναι τῷ παρόντι 
καιρῷ: καὶ γὰρ ἂν ἄτοπος εἴην εἰ τοὺς ἄλλους ὁρῶν τοῖς 
ἐμοῖς χρωμένους ἐγὼ μόνος ἀπεχοίμην τῶν ὑπ' ἐμοῦ πρό-
τερον εἰρημένων, ἄλλως τε καὶ νῦν ὅτ' οὐ μόνον μικροῖς 
μέρεσιν, ἀλλ' ὅλοις εἴδεσιν προειλόμην χρῆσθαι πρὸς ὑμᾶς. 
Ταῦτα μὲν οὖν, ὅπως ἂν ἡμῖν συμπίπτῃ, ποιήσομεν. 
  Εἶπον δέ που πρὶν ἀναγιγνώσκεσθαι τούτους, ὡς 
ἄξιος εἴην οὐ μόνον, εἰ βλαβεροῖς χρῶμαι τοῖς λόγοις, 
δοῦναι δίκην ὑμῖν, ἀλλ' εἰ μὴ τοιούτοις οἵοις οὐδεὶς ἄλλος,  
τῆς μεγίστης τυχεῖν τιμωρίας. Εἴ τινες οὖν ὑμῶν ὑπέλαβον 
τότε λίαν ἀλαζονικὸν εἶναι καὶ μέγα τὸ ῥηθὲν, οὐκ ἂν 
δικαίως ἔτι τὴν γνώμην ταύτην ἔχοιεν: οἶμαι γὰρ ἀπο-
δεδωκέναι τὴν ὑπόσχεσιν καὶ τοιούτους εἶναι τοὺς λόγους 
τοὺς ἀναγνωσθέντας οἵους περ ἐξ ἀρχῆς ὑπεθέμην. 
Βούλομαι δ' ὑμῖν διὰ βραχέων ἀπολογήσασθαι περὶ 
ἑκάστου καὶ ποιῆσαι μᾶλλον ἔτι καταφανὲς, ὡς ἀληθῆ καὶ 
τότε προεῖπον καὶ νῦν λέγω περὶ αὐτῶν. Καὶ πρῶτον μὲν 
ποῖος γένοιτ' ἂν λόγος ὁσιώτερος ἢ δικαιότερος τοῦ τοὺς 
προγόνους ἐγκωμιάζοντος ἀξίως τῆς ἀρετῆς τῆς ἐκείνων 
καὶ τῶν ἔργων τῶν πεπραγμένων αὐτοῖς; 
 Ἔπειτα τίς 
ἂν πολιτικώτερος καὶ μᾶλλον πρέπων τῇ πόλει τοῦ τὴν 
ἡγεμονίαν ἀποφαίνοντος ἔκ τε τῶν ἄλλων εὐεργεσιῶν καὶ 
τῶν κινδύνων ἡμετέραν οὖσαν μᾶλλον ἢ Λακεδαιμονίων; 
Ἔτι δὲ τίς ἂν περὶ καλλιόνων καὶ μειζόνων πραγμάτων 
τοῦ τοὺς Ἕλληνας ἐπί τε τὴν τῶν βαρβάρων στρατείαν 
παρακαλοῦντος καὶ περὶ τῆς πρὸς ἀλλήλους ὁμονοίας συμ-
βουλεύοντος; 
 Ἐν μὲν τοίνυν τῷ πρώτῳ λόγῳ περὶ 
τούτων τυγχάνω διειλεγμένος, ἐν δὲ τοῖς ὑστέροις περὶ 
ἐλαττόνων μὲν ἢ τηλικούτων, οὐ μὴν περὶ ἀχρηστοτέρων 
οὐδ' ἧττον τῇ πόλει συμφερόντων. Γνώσεσθε δὲ τὴν δύνα-
μιν αὐτῶν, ἢν παραβάλλητε πρὸς ἕτερα τῶν εὐδοκιμούντων 
καὶ τῶν ὠφελίμων εἶναι δοκούντων. 
  Οἶμαι δὴ πάντας ἂν ὁμολογῆσαι τοὺς νόμους 
πλείστων καὶ μεγίστων ἀγαθῶν αἰτίους εἶναι τῷ βίῳ τῷ 
τῶν ἀνθρώπων: ἀλλ' ἡ μὲν τούτων χρῆσις τοῦτ' ὠφελεῖν 
μόνον πέφυκεν, τὰ κατὰ τὴν πόλιν καὶ τὰ συμβόλαια τὰ 
γιγνόμενα πρὸς ἡμᾶς αὐτούς: εἰ δὲ τοῖς λόγοις πείθοισθε  
τοῖς ἐμοῖς, ὅλην τὴν Ἑλλάδα καλῶς ἂν διοικοῖτε καὶ 
δικαίως καὶ τῇ πόλει συμφερόντως. 
 Χρὴ δὲ τοὺς νοῦν 
ἔχοντας περὶ ἀμφότερα μὲν ταῦτα σπουδάζειν, αὐτοῖν δὲ 
τούτοιν τὸ μεῖζον καὶ τὸ πλείονος ἄξιον προτιμᾶν, ἔπειτα 
κἀκεῖνο γιγνώσκειν, ὅτι νόμους μὲν θεῖναι μυρίοι καὶ τῶν 
ἄλλων Ἑλλήνων καὶ τῶν βαρβάρων ἱκανοὶ γεγόνασιν, εἰπεῖν 
δὲ περὶ τῶν συμφερόντων ἀξίως τῆς πόλεως καὶ τῆς Ἑλ-
λάδος οὐκ ἂν πολλοὶ δυνηθεῖεν. 
 Ὧν ἕνεκα τοὺς ἔργον 
ποιουμένους τοὺς τοιούτους λόγους εὑρίσκειν τοσούτῳ χρὴ 
περὶ πλείονος ποιεῖσθαι τῶν τοὺς νόμους τιθέντων καὶ 
γραφόντων, ὅσῳ πέρ εἰσι σπανιώτεροι καὶ χαλεπώτεροι καὶ 
ψυχῆς φρονιμωτέρας δεόμενοι τυγχάνουσιν, ἄλλως τε δὴ 
καὶ νῦν. 
 Ὅτε μὲν γὰρ ἤρχετο τὸ γένος τὸ τῶν 
ἀνθρώπων γίγνεσθαι καὶ συνοικίζεσθαι κατὰ πόλεις, εἰκὸς 
παραπλησίαν εἶναι τὴν ζήτησιν αὐτῶν: ἐπειδὴ δ' ἐνταῦθα 
προεληλύθαμεν ὥστε καὶ τοὺς λόγους τοὺς εἰρημένους καὶ 
τοὺς νόμους τοὺς κειμένους ἀναριθμήτους εἶναι, καὶ τῶν 
μὲν νόμων ἐπαινεῖσθαι τοὺς ἀρχαιοτάτους, τῶν δὲ λόγων 
τοὺς καινοτάτους, οὐκέτι τῆς αὐτῆς διανοίας ἔργον ἐστὶν, 
ἀλλὰ τοῖς μὲν τοὺς νόμους τιθέναι προαιρουμένοις 
προὔργου γέγονεν τὸ πλῆθος τῶν κειμένων, _οὐδὲν γὰρ 
αὐτοὺς δεῖ ζητεῖν ἑτέρους, ἀλλὰ τοὺς παρὰ τοῖς ἄλλοις 
εὐδοκιμοῦντας πειραθῆναι συναγαγεῖν, ὃ ῥᾳδίως ὅστις ἂν 
οὖν βουληθεὶς ποιήσειεν, _τοῖς δὲ περὶ τοὺς λόγους 
πραγματευομένοις διὰ τὸ προκατειλῆφθαι τὰ πλεῖστα 
τοὐναντίον συμβέβηκεν: λέγοντες μὲν γὰρ ταὐτὰ τοῖς 
πρότερον εἰρημένοις ἀναισχυντεῖν καὶ ληρεῖν δόξουσιν, 
καινὰ δὲ ζητοῦντες ἐπιπόνως εὑρήσουσιν. Διόπερ ἔφα-
σκον ἀμφοτέροις μὲν ἐπαινεῖσθαι προσήκειν, πολὺ δὲ  
μᾶλλον τοῖς τὸ χαλεπώτερον ἐξεργάζεσθαι δυναμένοις. 
  Ἀλλὰ μὴν καὶ τῶν ἐπὶ τὴν σωφροσύνην καὶ τὴν 
δικαιοσύνην προσποιουμένων προτρέπειν ἡμεῖς ἂν ἀληθέ-
στεροι καὶ χρησιμώτεροι φανεῖμεν ὄντες. Οἱ μὲν γὰρ 
παρακαλοῦσιν ἐπὶ τὴν ἀρετὴν καὶ τὴν φρόνησιν τὴν ὑπὸ 
τῶν ἄλλων μὲν ἀγνοουμένην, ὑπ' αὐτῶν δὲ τούτων ἀντιλε-
γομένην, ἐγὼ δ' ἐπὶ τὴν ὑπὸ πάντων ὁμολογουμένην: 
κἀκείνοις μὲν ἀπόχρη τοσοῦτον, ἢν ἐπαγαγέσθαι τινὰς 
τῇ δόξῃ τῶν ὀνομάτων δυνηθῶσιν εἰς τὴν αὑτῶν ὁμιλίαν, 
ἐγὼ δὲ τῶν μὲν ἰδιωτῶν οὐδένα πώποτε φανήσομαι παρα-
καλέσας ἐπ' ἐμαυτὸν, τὴν δὲ πόλιν ὅλην πειρῶμαι πείθειν 
τοιούτοις πράγμασιν ἐπιχειρεῖν, ἐξ ὧν αὐτοί τ' εὐδαιμονή-
σουσιν καὶ τοὺς ἄλλους Ἕλληνας τῶν παρόντων κακῶν 
ἀπαλλάξουσιν. 
 Καίτοι τὸν πάντας τοὺς πολίτας 
προτρέπειν προθυμούμενον πρὸς τὸ βέλτιον καὶ δικαιότερον 
προστῆναι τῶν Ἑλλήνων, πῶς εἰκὸς τοῦτον τοὺς συνόντας 
διαφθείρειν; Τίς δὲ τοιούτους λόγους εὑρίσκειν δυνάμενος 
πονηροὺς ἂν καὶ περὶ πονηρῶν πραγμάτων ζητεῖν ἐπι-
χειρήσειεν, ἄλλως τε καὶ διαπεπραγμένος ἀπ' αὐτῶν 
ἅπερ ἐγώ; 
  Τούτων γὰρ γραφέντων καὶ διαδοθέντων καὶ δόξαν 
ἔσχον παρὰ πολλοῖς καὶ μαθητὰς πολλοὺς ἔλαβον, ὧν 
οὐδεὶς ἂν παρέμεινεν, εἰ μὴ τοιοῦτον ὄντα με κατέλαβον 
οἷόν περ προσεδόκησαν: νῦν δὲ τοσούτων γεγενημένων, καὶ 
τῶν μὲν ἔτη τρία, τῶν δὲ τέτταρα συνδιαιτηθέντων, οὐδεὶς 
οὐδὲν φανήσεται τῶν παρ' ἐμοὶ μεμψάμενος, 
 ἀλλ' 
ἐπὶ τελευτῆς, ὅτ' ἤδη μέλλοιεν ἀποπλεῖν ὡς τοὺς γονέας 
καὶ τοὺς φίλους τοὺς αὑτῶν, οὕτως ἠγάπων τὴν διατριβὴν 
ὥστε μετὰ πόθου καὶ δακρύων ποιεῖσθαι τὴν ἀπαλλαγήν. 
Καίτοι πότερα χρὴ πιστεύειν ὑμᾶς τοῖς σαφῶς ἐπισταμέ-
νοις καὶ τοὺς λόγους καὶ τὸν τρόπον τὸν ἐμόν, ἢ τῷ μηδὲν 
μὲν εἰδότι τῶν ἐμῶν, προῃρημένῳ δὲ συκοφαντεῖν;  
Ὃς εἰς τοσοῦτον πονηρίας καὶ τόλμης ἐλήλυθεν ὥστε 
γραψάμενος ὡς λόγους διδάσκω δι' ὧν πλεονεκτήσουσιν 
παρὰ τὸ δίκαιον, ἀπόδειξιν μὲν οὐδεμίαν τούτων ἤνεγκεν, 
λέγων δὲ διατετέλεκεν ὡς δεινόν ἐστιν διαφθείρεσθαι τοὺς 
τηλικούτους, ὥσπερ ἀντιλέγοντός τινος περὶ τούτων, ἢ 
τοῦτο δέον αὐτὸν ἀποφαίνειν ὃ πάντες ὁμολογοῦσιν, ἀλλ' 
οὐκ ἐκεῖνο μόνον διδάσκειν ὡς ἐγὼ τυγχάνω ταῦτα διαπρατ-
τόμενος. 
 Καὶ εἰ μέν τις τοῦτον ἀπαγαγὼν ἀνδραπο-
διστὴν καὶ κλέπτην καὶ λωποδύτην μηδὲν μὲν αὐτὸν ἀπο-
φαίνοι τούτων εἰργασμένον, διεξίοι δ' ὡς δεινὸν ἕκαστόν 
ἐστιν τῶν κακουργημάτων, ληρεῖν ἂν φαίη καὶ μαίνεσθαι 
τὸν κατήγορον, αὐτὸς δὲ τοιούτοις λόγοις κεχρημένος 
οἴεται λανθάνειν ὑμᾶς. 
 Ἐγὼ δ' ἡγοῦμαι τοῦτό γε καὶ 
τοὺς ἀμαθεστάτους γιγνώσκειν, ὅτι δεῖ πιστὰς εἶναι καὶ 
μέγα δυναμένας τῶν κατηγοριῶν, οὐχ αἷς ἔξεστι χρήσασθαι 
καὶ περὶ τῶν μηδὲν ἠδικηκότων, ἀλλ' ἃς οὐχ οἷόν τ' εἰπεῖν 
ἀλλ' ἢ κατὰ τῶν ἡμαρτηκότων ὧν οὗτος ὀλιγωρήσας οὐδὲν 
προσήκοντας τῇ γραφῇ λόγους εἴρηκεν. 
 Ἔδει γὰρ 
αὐτὸν καὶ τοὺς λόγους δεικνύναι τοὺς ἐμοὺς οἷς διαφθείρω 
τοὺς συνόντας, καὶ τοὺς μαθητὰς φράζειν τοὺς χείρους 
διὰ τὴν συνουσίαν τὴν ἐμὴν γεγενημένους: νῦν δὲ τούτων 
μὲν οὐδέτερον πεποίηκεν, παραλιπὼν δὲ τὴν δικαιοτάτην 
τῶν κατηγοριῶν ἐξαπατᾶν ὑμᾶς ἐπεχείρησεν. Ἐγὼ δ' ἐξ 
αὐτῶν τούτων ἐξ ὧνπερ προσήκει καὶ δίκαιόν ἐστιν, ποιή-
σομαι τὴν ἀπολογίαν. 
  Καὶ τοὺς μὲν λόγους ὀλίγῳ πρότερον ἀνέγνωμεν 
ὑμῖν, τοὺς δὲ κεχρημένους ἐκ μειρακίων μοι μέχρι γήρως 
δηλώσω, καὶ μάρτυρας ὑμῶν αὐτῶν παρέξομαι περὶ ὧν ἂν 
λέγω, τοὺς κατὰ τὴν ἡλικίαν τὴν ἐμὴν γεγενημένους. 
Ἤρξαντο μὲν οὖν ἐν πρώτοις Εὔνομός μοι καὶ Λυσιθείδης  
καὶ Κάλλιππος πλησιάζειν, μετὰ δὲ τούτους Ὀνήτωρ, 
Ἀντικλῆς, Φιλωνίδης, Φιλόμηλος, Χαρμαντίδης. 
 Τού-
τους ἅπαντας ἡ πόλις χρυσοῖς στεφάνοις ἐστεφάνωσεν, 
οὐχ ὡς τῶν ἀλλοτρίων ἐφιεμένους, ἀλλ' ὡς ἄνδρας ἀγαθοὺς 
ὄντας καὶ πολλὰ τῶν ἰδίων εἰς τὴν πόλιν ἀνηλωκότας. 
Πρὸς οὓς ὅπως βούλεσθε θέτε με διακεῖσθαι: πρὸς γὰρ τὸ 
παρὸν πανταχῶς ἕξει μοι καλῶς. 
 Ἤν τε γὰρ ὑπο-
λάβητε σύμβουλον εἶναί με καὶ διδάσκαλον τούτων, δικαίως 
ἂν ἔχοιτέ μοι πλείω χάριν ἢ τοῖς δι' ἀρετὴν ἐν πρυτανείῳ 
σιτουμένοις: τούτων μὲν γὰρ ἕκαστος αὑτὸν μόνον παρέσχε 
καλὸν κἀγαθὸν, ἐγὼ δὲ τοσούτους τὸ πλῆθος ὅσους ὀλίγῳ 
πρότερον διῆλθον ὑμῖν. 
 Εἴ τε τῶν μὲν πεπραγμένων 
ἐκείνοις μηδὲν συναίτιος ἐγενόμην, ὡς ἑταίροις δὲ καὶ 
φίλοις αὐτοῖς ἐχρώμην, ἱκανὴν ὑπὲρ ὧν φεύγω τὴν γραφὴν 
ἡγοῦμαι ταύτην εἶναι τὴν ἀπολογίαν: εἰ γὰρ τοῖς μὲν δι' 
ἀρετὴν δωρεὰς εἰληφόσιν ἤρεσκον, τῷ δὲ συκοφάντῃ μὴ τὴν 
αὐτὴν ἔχω γνώμην, πῶς ἂν εἰκότως γνωσθείην τοὺς συνόν-
τας διαφθείρειν; 
 Ἢ πάντων γ' ἂν εἴην δυστυχέστα-
τος, εἰ τῶν ἄλλων ἀνθρώπων ἔκ τε τῶν ἐπιτηδευμάτων καὶ 
τῶν συνουσιῶν τῶν μὲν χείρω, τῶν δὲ βελτίω δόξαν λαμ-
βανόντων ἐγὼ μόνος μὴ τύχοιμι τῆς δοκιμασίας ταύτης, 
ἀλλὰ τοιούτοις μὲν ἀνδράσιν συμβεβιωκὼς, ἀνέγκλητον δ' 
ἐμαυτὸν μέχρι ταυτησὶ τῆς ἡλικίας παρεσχηκὼς, ὅμοιος 
εἶναι δόξαιμι τοῖς ἔκ τε τῶν ἐπιτηδευμάτων καὶ τῶν 
ἄλλων συνουσιῶν διαβεβλημένοις. Ἡδέως δ' ἂν εἰδείην τί 
ποτ' ἂν ἔπαθον, εἴ τίς μοι τοιοῦτος ἦν συγγεγενημένος 
οἷός πέρ ἐστιν ὁ κατήγορος, ὃς μισῶν ἅπαντας τοὺς 
τοιούτους καὶ μισούμενος εἰς τουτονὶ καθέστηκα τὸν 
κίνδυνον. 
  Καὶ μὴν οὐδ' ἐκεῖνος ὁ λόγος δικαίως ἄν με βλά- 
ψειεν, ὃν ἴσως ἄν τινες τολμήσειαν εἰπεῖν τῶν παντάπασι 
πρός με δυσκόλως διακειμένων, ὡς τούτοις μὲν οἷς εἴρηκα 
τοσοῦτον μόνον ἐχρώμην ὅσον ὀφθῆναι διαλεγόμενος, 
ἕτεροι δέ τινές μοι πολλοὶ καὶ πολυπράγμονες μαθηταὶ 
γεγόνασιν, οὓς ἀποκρύπτομαι πρὸς ὑμᾶς. Ἔχω γὰρ λόγον 
ὃς ἐξελέγξει καὶ διαλύσει πάσας τὰς τοιάσδε βλασφημίας. 
Ἀξιῶ γὰρ, εἰ μέν τινες τῶν ἐμοὶ συγγεγενημένων 
ἄνδρες ἀγαθοὶ γεγόνασιν περὶ τὴν πόλιν καὶ τοὺς φίλους 
καὶ τὸν ἴδιον οἶκον, ἐκείνους ὑμᾶς ἐπαινεῖν, ἐμοὶ δὲ μηδε-
μίαν ὑπὲρ τούτων χάριν ἔχειν, εἰ δὲ πονηροὶ καὶ τοιοῦτοι 
τὰς φύσεις οἷοι φαίνειν καὶ γράφεσθαι καὶ τῶν ἀλλοτρίων 
ἐπιθυμεῖν, παρ' ἐμοῦ δίκην λαμβάνειν. 
 Καίτοι τίς 
ἂν πρόκλησις γένοιτο ταύτης ἀνεπιφθονωτέρα καὶ ταπει-
νοτέρα τῆς τῶν μὲν καλῶν κἀγαθῶν οὐκ ἀμφισβητούσης, εἰ 
δέ τινες πονηροὶ γεγόνασιν, ὑπὲρ τούτων δίκην ὑποσχεῖν 
ἐθελούσης; Καὶ ταῦτ' οὐ λόγος μάτην εἰρημένος ἐστίν, 
ἀλλὰ παραχωρῶ καὶ τῷ κατηγόρῳ καὶ τῷ βουλομένῳ τῶν 
ἄλλων, εἴ τις ἔχει τινὰ φράσαι τοιοῦτον, οὐχ ὡς οὐχ ἡδέως 
ἄν τινών μου καταψευσομένων, ἀλλ' ὡς εὐθὺς φανερῶν 
ἐσομένων ὑμῖν καὶ τῆς ζημίας ἐκείνοις, ἀλλ' οὐκ ἐμοὶ 
γενησομένης. 
  Περὶ μὲν οὖν ὧν φεύγω τὴν γραφὴν καὶ τοῦ μὴ 
διαφθείρειν τοὺς συνόντας, οὐκ οἶδ' ὅπως ἂν σαφέστερον 
ἐπιδεῖξαι δυνηθείην. Ἐμνήσθη δὲ καὶ τῆς πρὸς Τιμόθεόν μοι 
φιλίας γεγενημένης καὶ διαβάλλειν ἡμᾶς ἀμφοτέρους ἐπε-
χείρησεν, καὶ οὐκ ᾐσχύνθη περὶ ἀνδρὸς τετελευτηκότος καὶ 
πολλῶν ἀγαθῶν αἰτίου τῇ πόλει βλασφήμους καὶ λίαν ἀσελ- 
γεῖς λόγους εἰπών. 
 Ἐγὼ δ' ᾤμην μὲν, εἰ καὶ φανερῶς 
ἐξηλεγχόμην ἀδικῶν, διὰ τὴν πρὸς ἐκεῖνον φιλίαν σῴζεσθαί 
μοι προσήκειν: ἐπειδὴ δὲ Λυσίμαχος καὶ τοῖς τοιούτοις 
ἐπιχειρεῖ με βλάπτειν ἐξ ὧν δικαίως ἂν ὠφελοίμην, ἀναγ-
καίως ἔχει διαλεχθῆναι περὶ αὐτῶν. Διὰ τοῦτο δ' οὐχ ἅμα 
περὶ τούτου καὶ τῶν ἄλλων ἐπιτηδείων ἐποιησάμην τὴν 
μνείαν, ὅτι πολὺ τὰ πράγματα διέφερεν αὐτῶν. 
 Περὶ 
μὲν γὰρ ἐκείνων οὐδὲν φλαῦρον εἰπεῖν ὁ κατήγορος ἐτόλ-
μησεν, περὶ δὲ τὴν Τιμοθέου κατηγορίαν μᾶλλον ἐσπού-
δασεν ἢ περὶ ὧν ἀπήνεγκε τὴν γραφήν: ἔπειθ' οἱ μὲν ὀλίγων 
ἐπεστάτησαν, τῶν δ' ἑκάστῳ προσταχθέντων οὕτως ἐπε-
μελήθησαν ὥστε τυχεῖν τῆς τιμῆς τῆς ὀλίγῳ πρότερον ὑπ' 
ἐμοῦ λεχθείσης, ὁ δὲ πολλῶν καὶ μεγάλων πραγμάτων καὶ 
πολὺν χρόνον κατέστη κύριος. Ὥστ' οὐκ ἂν ἥρμοσεν ἅμα 
περὶ τούτου καὶ τῶν ἄλλων χρήσασθαι τοῖς λόγοις, ἀλλ' 
ἀναγκαίως εἶχεν οὕτω διελέσθαι καὶ διατάξασθαι περὶ 
αὐτῶν. 
 Χρὴ δὲ τὸν ὑπὲρ ἐκείνου λόγον οὐκ ἀλλότριον 
εἶναι νομίζειν τοῖς ἐνεστῶσιν πράγμασιν οὐδ' ἐμὲ λέγειν 
ἔξω τῆς γραφῆς: τοῖς μὲν γὰρ ἰδιώταις ὑπὲρ ὧν ἕκαστος 
ἔπραξεν προσήκει διαλεχθεῖσιν καταβαίνειν ἢ δοκεῖν περιερ-
γάζεσθαι, τοῖς δ' ὑπολαμβανομένοις συμβούλοις εἶναι καὶ 
διδασκάλοις ὁμοίως ὑπὲρ τῶν συγγεγενημένων ὥσπερ ὑπὲρ 
αὐτῶν ἀναγκαῖον ποιεῖσθαι τὴν ἀπολογίαν, ἄλλως τ' ἢν 
καὶ τύχῃ τις διὰ τὴν αἰτίαν ταύτην κρινόμενος: ὅπερ ἐμοὶ 
συμβέβηκεν. 
 Ἑτέρῳ μὲν οὖν ἀπέχρησεν ἂν τοῦτ' 
εἰπεῖν ὡς οὐ δίκαιός ἐστιν μετέχειν εἴ τι Τιμόθεος πράττων 
μὴ κατώρθωσεν: οὐδὲ γὰρ τῶν δωρεῶν οὐδὲ τῶν τιμῶν 
οὐδεὶς αὐτῷ μετέδωκεν τῶν ἐκείνῳ ψηφισθεισῶν, ἀλλ' οὐδ'  
ἐπαινέσαι τῶν ῥητόρων οὐδεὶς ἠξίωσεν ὡς σύμβουλον γεγε-
νημένον: εἶναι δὲ δίκαιον ἢ καὶ τῶν ἀγαθῶν κοινωνεῖν ἢ 
μηδὲ τῶν ἀτυχιῶν ἀπολαύειν. 
 Ἐγὼ δὲ ταῦτα μὲν 
αἰσχυνθείην ἂν εἰπεῖν, τὴν αὐτὴν δὲ ποιοῦμαι πρόκλησιν 
ἥνπερ καὶ περὶ τῶν ἄλλων: ἀξιῶ γὰρ, εἰ μὲν κακὸς ἀνὴρ 
γέγονεν Τιμόθεος καὶ πολλὰ περὶ ὑμᾶς ἐξήμαρτεν, μετέ-
χειν καὶ δίκην διδόναι καὶ πάσχειν ὅμοια τοῖς ἀδικοῦσιν: 
ἢν δ' ἐπιδειχθῇ καὶ πολίτης ὢν ἀγαθὸς καὶ στρατηγὸς 
τοιοῦτος οἷος οὐδεὶς ἄλλος ὧν ἡμεῖς ἴσμεν, ἐκεῖνον μὲν 
οἶμαι δεῖν ὑμᾶς ἐπαινεῖν καὶ χάριν ἔχειν αὐτῷ, περὶ δὲ 
ταυτησὶ τῆς γραφῆς ἐκ τῶν ἐμοὶ πεπραγμένων, ὅ τι ἂν 
ὑμῖν δίκαιον εἶναι δοκῇ, τοῦτο γιγνώσκειν. 
  Ἁθροώτατον μὲν οὖν τοῦτ' εἰπεῖν ἔχω περὶ Τιμο-
θέου καὶ μάλιστα καθ' ἁπάντων, ὅτι τοσαύτας ᾕρηκεν πόλεις 
κατὰ κράτος ὅσας οὐδεὶς πώποτε τῶν ἐστρατηγηκότων οὔτε 
τῶν ἐκ ταύτης τῆς πόλεως οὔτε τῶν ἐκ τῆς ἄλλης 
Ἑλλάδος, καὶ τούτων ἐνίας ὧν ληφθεισῶν ἅπας ὁ τόπος 
ὁ περιέχων οἰκεῖος ἠναγκάσθη τῇ πόλει γενέσθαι: τηλικαύ-
την ἑκάστη δύναμιν εἶχεν. 
 Τίς γὰρ οὐκ οἶδεν 
Κόρκυραν μὲν ἐν ἐπικαιροτάτῳ καὶ κάλλιστα κειμένην τῶν 
περὶ Πελοπόννησον, Σάμον δὲ τῶν ἐν Ἰωνίᾳ, Σηστὸν δὲ 
καὶ Κριθώτην τῶν ἐν Ἑλλησπόντῳ, Ποτείδαιαν δὲ καὶ 
Τορώνην τῶν ἐπὶ Θρᾴκης; Ἃς ἐκεῖνος ἁπάσας κτησάμε-
νος παρέδωκεν ὑμῖν, οὐ δαπάναις μεγάλαις, οὐδὲ τοὺς 
ὑπάρχοντας συμμάχους λυμηνάμενος, οὐδὲ πολλὰς ὑμᾶς 
εἰσφορὰς ἀναγκάσας εἰσενεγκεῖν, 
 ἀλλ' εἰς μὲν τὸν 
περίπλουν τὸν περὶ Πελοπόννησον τρία καὶ δέκα μόνον 
τάλαντα δούσης αὐτῷ τῆς πόλεως καὶ τριήρεις πεντή-
κοντα Κόρκυραν εἷλεν, πόλιν ὀγδοήκοντα τριήρεις κεκτη- 
μένην, καὶ περὶ τὸν αὐτὸν χρόνον Λακεδαιμονίους ἐνίκη-
σεν ναυμαχῶν, καὶ ταύτην ἠνάγκασεν αὐτοὺς συνθέσθαι 
τὴν εἰρήνην, ἣ τοσαύτην μεταβολὴν ἑκατέρᾳ τῶν πόλεων 
ἐποίησεν, 
 ὥσθ' ἡμᾶς μὲν ἀπ' ἐκείνης τῆς ἡμέρας 
θύειν αὐτῇ καθ' ἕκαστον ἐνιαυτὸν ὡς οὐδεμιᾶς ἄλλης οὕτω 
τῇ πόλει συνενεγκούσης, Λακεδαιμονίων δὲ μετ' ἐκεῖνον 
τὸν χρόνον μηδ' ὑφ' ἑνὸς ἑωρᾶσθαι μήτε ναυτικὸν ἐντὸς 
Μαλέας περιπλέον μήτε πεζὸν στρατόπεδον δι' Ἰσθμοῦ 
πορευόμενον, ὅπερ αὐτοῖς τῆς περὶ Λεῦκτρα συμφορᾶς 
εὕροι τις ἂν αἴτιον γεγενημένον. 
 Μετὰ δὲ ταύτας 
τὰς πράξεις ἐπὶ Σάμον στρατεύσας, ἣν Περικλῆς ὁ 
μεγίστην ἐπὶ σοφίᾳ καὶ δικαιοσύνῃ καὶ σωφροσύνῃ δόξαν 
εἰληφὼς ἀπὸ διακοσίων [νεῶν] καὶ χιλίων ταλάντων κατε-
πολέμησε, ταύτην οὔτε πλέον οὔτ' ἔλαττον παρ' ὑμῶν 
λαβὼν οὔτε παρὰ τῶν συμμάχων ἐκλέξας, ἐν δέκα μησὶν 
ἐξεπολιόρκησεν ὀκτακισχιλίοις πελτασταῖς καὶ τριήρεσι 
τριάκοντα, καὶ τούτοις ἅπασιν ἐκ τῆς πολεμίας τὸν μισθὸν 
ἀπέδωκεν. 
 Καίτοι τοιοῦτον ἔργον ἄν τις ἄλλος 
φανῇ πεποιηκὼς, ὁμολογῶ ληρεῖν, ὅτι διαφερόντως ἐπαι-
νεῖν ἐπιχειρῶ τὸν οὐδὲν περιττότερον τῶν ἄλλων διαπε-
πραγμένον. Ἐντεῦθεν τοίνυν ἀναπλεύσας Σηστὸν καὶ 
Κριθώτην ἔλαβεν, καὶ τὸν ἄλλον χρόνον ἀμελουμένης 
Χερρονήσου προσέχειν ὑμᾶς αὐτῇ τὸν νοῦν ἐποίησεν. 
Τὸ δὲ τελευταῖον Ποτείδαιαν εἰς ἣν ἡ πόλις 
τετρακόσια καὶ δισχίλια τάλαντα τὸ πρότερον ἀνήλωσεν, 
ταύτην εἷλεν ἀπὸ τῶν χρημάτων ὧν αὐτὸς ἐπόρισεν καὶ τῶν 
συντάξεων τῶν ἀπὸ Θρᾴκης: καὶ προσέτι Χαλκιδέας 
ἅπαντας κατεπολέμησεν. Εἰ δὲ δεῖ μὴ καθ' ἕκαστον,  
ἀλλὰ διὰ βραχέων εἰπεῖν, τεττάρων καὶ εἴκοσι πόλεων κυ-
ρίους ὑμᾶς ἐποίησεν, ἐλάττω δαπανήσας ὧν οἱ πατέρες 
ἡμῶν εἰς τὴν Μηλίων πολιορκίαν ἀνήλωσαν. 
  Ἠβουλόμην δ' ἂν, ὥσπερ ἐξαριθμῆσαι τὰς πρά-
ξεις ῥᾴδιον γέγονεν, οὕτως οἷόν τ' εἶναι συντόμως 
δηλῶσαι τοὺς καιροὺς ἐν οἷς ἕκαστα τούτων ἐπράχθη, καὶ 
τὰ τῆς πόλεως ὡς εἶχεν, καὶ τὴν τῶν πολεμίων δύναμιν. 
Πολὺ γὰρ ἂν ὑμῖν αἵ τ' εὐεργεσίαι μείζους κἀκεῖνος 
πλείονος ἄξιος ἔδοξεν εἶναι. Νῦν δὲ ταῦτα μὲν ἐάσω διὰ 
τὸ πλῆθος. 
 Ἡγοῦμαι δ' ὑμᾶς ἡδέως ἂν ἀκοῦσαι διὰ 
τί ποτε τῶν μὲν εὐδοκιμούντων ἀνδρῶν παρ' ὑμῖν καὶ πολε-
μικῶν εἶναι δοκούντων οὐδὲ κώμην ἔνιοι λαβεῖν ἠδυνήθη-
σαν, Τιμόθεος δ' οὔτε τὴν τοῦ σώματος φύσιν ἔχων 
ἐρρωμένην οὔτ' ἐν τοῖς στρατοπέδοις τοῖς πλανωμένοις 
κατατετριμμένος, ἀλλὰ μεθ' ὑμῶν πολιτευόμενος τηλι-
καῦτα διεπράξατο τὸ μέγεθος. Ἔστιν δ' ὁ λόγος ὁ περὶ 
τούτων φιλαπεχθήμων μὲν, ῥηθῆναι δ' οὐκ ἀσύμφορος. 
Ἐκεῖνος γὰρ τούτῳ τῶν ἄλλων διήνεγκεν, ὅτι περὶ 
τῶν Ἑλληνικῶν καὶ συμμαχικῶν πραγμάτων καὶ τῆς ἐπι-
μελείας τῆς τούτων οὐ τὴν αὐτὴν ὑμῖν γνώμην εἶχεν. 
Ὑμεῖς μὲν γὰρ χειροτονεῖτε στρατηγοὺς τοὺς εὐρωστοτά-
τους τοῖς σώμασιν καὶ πολλάκις ἐν τοῖς ξενικοῖς στρατεύ-
μασιν γεγενημένους, ὡς διὰ τούτων διαπραξόμενοί τι τῶν 
δεόντων: ὁ δὲ τοῖς μὲν τοιούτοις λοχαγοῖς ἐχρῆτο καὶ 
ταξιάρχοις, ὧν ἔνιοι διὰ τὴν μετ' ἐκείνου στρατείαν ἄξιοι 
λόγου καὶ χρήσιμοι τῇ πόλει γεγόνασιν: 
 αὐτὸς δὲ περὶ 
ταῦτα δεινὸς ἦν περὶ ἅπερ χρὴ φρόνιμον εἶναι τὸν στρα-
τηγὸν τὸν ἀγαθόν. Ἔστιν δὲ ταῦτα τίνα δύναμιν ἔχοντα; 
Δεῖ γὰρ οὐχ ἁπλῶς εἰπεῖν, ἀλλὰ σαφῶς φράσαι περὶ αὐτῶν.  
Πρῶτον μὲν δύνασθαι γνῶναι πρὸς τίνας πολεμητέον καὶ 
τίνας συμμάχους ποιητέον: ἀρχὴ γὰρ αὕτη στρατηγίας 
ἐστίν, ἧς ἢν διαμάρτῃ τις, ἀνάγκη τὸν πόλεμον ἀσύμφορον 
καὶ χαλεπὸν καὶ περίεργον εἶναι. 
 Περὶ τοίνυν τὴν 
τοιαύτην προαίρεσιν οὐ μόνον οὐδεὶς τοιοῦτος γέγονεν, 
ἀλλ' οὐδὲ παραπλήσιος. Ῥᾴδιον δ' ἐξ αὐτῶν τῶν ἔργων 
γνῶναι: πλείστους γὰρ πολέμους ἄνευ τῆς πόλεως ἀνελό-
μενος ἅπαντας τούτους κατώρθωσεν καὶ δικαίως ἅπασι τοῖς 
Ἕλλησιν ἔδοξεν αὐτοὺς ποιήσασθαι. Καίτοι τοῦ καλῶς 
βουλεύσασθαι τίς ἂν ἀπόδειξιν ἔχοι σαφεστέραν καὶ μείζω 
ταύτης παρασχέσθαι; 
 Δεύτερον τί προσήκει τὸν 
στρατηγὸν τὸν ἀγαθόν; Στρατόπεδον συναγαγεῖν ἁρμόττον 
τῷ πολέμῳ τῷ παρόντι, καὶ τοῦτο συντάξαι καὶ χρήσασ-
θαι συμφερόντως. Ὡς μὲν τοίνυν ἠπίστατο χρῆσθαι καλῶς, 
αἱ πράξεις αὐταὶ δεδηλώκασιν: ὡς δὲ καὶ πρὸς τὸ παρα-
σκευάσασθαι μεγαλοπρεπῶς καὶ τῆς πόλεως ἀξίως ἁπάντων 
διήνεγκεν, οὐδὲ τῶν ἐχθρῶν οὐδεὶς ἂν ἄλλως εἰπεῖν τολ-
μήσειεν. 
 Ἔτι τοίνυν πρὸς τούτοις ἀπορίας ἐνεγκεῖν 
στρατοπέδου καὶ πενίας, καὶ πάλιν εὐπορίας εὑρεῖν, τίς 
οὐκ ἂν τῶν συνεστρατευμένων πρὸς ἀμφότερα ταῦτα δια-
φέρειν ἐκεῖνον προκρίνειεν; Συνίσασι γὰρ αὐτῷ κατὰ μὲν 
ἀρχὰς τῶν πολέμων διὰ τὸ μηδὲν παρὰ τῆς πόλεως λαμ-
βάνειν εἰς τὰς ἐσχάτας ἐνδείας καθιστάμενον, ἐκ δὲ τούτων 
εἰς τοῦτο τὰ πράγματα περιιστάναι δυνάμενον ὥστε καὶ τῷ 
πολέμῳ περιγίγνεσθαι καὶ τοῖς στρατιώταις ἐντελεῖς ἀπο-
διδόναι τοὺς μισθούς. 
 Οὕτω τοίνυν τούτων μεγάλων 
ὄντων καὶ σφόδρα κατεπειγόντων, ἐπὶ τοῖς ἐχομένοις 
δικαίως ἄν τις αὐτὸν ἔτι μᾶλλον ἐπαινέσειεν. Ὁρῶν γὰρ 
ὑμᾶς τούτους μόνους ἄνδρας νομίζοντας τοὺς ἀπειλοῦντας 
καὶ τοὺς ἐκφοβοῦντας τὰς ἄλλας πόλεις καὶ τοὺς ἀεί 
τι νεωτερίζοντας ἐν τοῖς συμμάχοις, οὐκ ἐπηκολούθησεν 
ταῖς ὑμετέραις γνώμαις, οὐδ' ἠβουλήθη βλάπτων τὴν πόλιν  
εὐδοκιμεῖν, ἀλλὰ τοῦτ' ἐφιλοσόφει καὶ τοῦτ' ἔπραττεν ὅπως 
μηδεμία τῶν πόλεων αὐτὸν φοβήσεται τῶν Ἑλληνίδων, 
ἀλλὰ πᾶσαι θαρρήσουσι πλὴν τῶν ἀδικουσῶν. 
 Ἠπί-
στατο γὰρ τούς τε δεδιότας ὅτι μισοῦσι δι' οὓς ἂν τοῦτο 
πεπονθότες τυγχάνωσιν, τήν τε πόλιν διὰ μὲν τὴν φιλίαν 
τὴν τῶν ἄλλων εὐδαιμονεστάτην καὶ μεγίστην γενομένην, 
διὰ δὲ τὸ μῖσος μικρὸν ἀπολιποῦσαν τοῦ μὴ ταῖς ἐσχάταις 
συμφοραῖς περιπεσεῖν. Ὧν ἐνθυμούμενος τῇ μὲν δυνάμει 
τῇ τῆς πόλεως τοὺς πολεμίους κατεστρέφετο, τῷ δ' ἤθει 
τῷ ἑαυτοῦ τὴν εὔνοιαν τὴν τῶν ἄλλων προσήγετο, νομίζων 
τοῦτο στρατήγημα μεῖζον εἶναι καὶ κάλλιον ἢ πολλὰς 
πόλεις ἑλεῖν καὶ πολλάκις νικῆσαι μαχόμενος. 
 Οὕτω 
δ' ἐσπούδαζεν περὶ τὸ μηδεμίαν τῶν πόλεων μηδὲ μικρὰν 
ὑποψίαν περὶ αὑτοῦ λαβεῖν ὡς ἐπιβουλεύοντος, ὥσθ' ὁπότε 
μέλλοι τινὰ παραπλεῖν τῶν μὴ τὰς συντάξεις διδουσῶν, 
πέμψας προηγόρευε τοῖς ἄρχουσιν, ἵνα μὴ πρὸ τῶν λιμένων 
ἐξαίφνης ὀφθεὶς εἰς θόρυβον καὶ ταραχὴν αὐτοὺς καταστή-
σειεν. 
 Εἰ δὲ τύχοι καθορμισθεὶς πρὸς τὴν χώραν, 
οὐκ ἂν ἐφῆκε τοῖς στρατιώταις ἁρπάζειν καὶ κλέπτειν καὶ 
πορθεῖν τὰς οἰκίας, ἀλλὰ τοσαύτην εἶχεν ἐπιμέλειαν ὑπὲρ 
τοῦ μηδὲν γίγνεσθαι τοιοῦτον ὅσην περ οἱ δεσπόται τῶν 
κτημάτων: οὐ γὰρ τούτῳ προσεῖχε τὸν νοῦν, ὅπως ἐκ τῶν 
τοιούτων αὐτὸς εὐδοκιμήσει παρὰ τοῖς στρατιώταις, ἀλλ' 
ὅπως ἡ πόλις παρὰ τοῖς Ἕλλησιν. 
 Πρὸς δὲ τούτοις 
τὰς δοριαλώτους τῶν πόλεων οὕτω πράως διῴκει καὶ 
νομίμως, ὡς οὐδεὶς ἄλλος τὰς συμμαχίδας, ἡγούμενος, εἰ 
τοιοῦτος ὢν φαίνοιτο περὶ τοὺς πολεμήσαντας, τὴν μεγίσ-
την πίστιν ἔσεσθαι δεδωκὼς ὡς οὐδέποτ' ἂν περί γε τοὺς 
ἄλλους ἐξαμαρτεῖν τολμήσειεν. 
 Τοιγάρτοι διὰ τὴν  
δόξαν τὴν ἐκ τούτων γιγνομένην πολλαὶ τῶν πόλεων τῶν 
πρὸς ὑμᾶς δυσκόλως ἐχουσῶν ἀναπεπταμέναις αὐτὸν 
ἐδέχοντο ταῖς πύλαις: ἐν αἷς ἐκεῖνος οὐδεμίαν ταραχὴν 
ἐποίησεν, ἀλλ' ὥσπερ οἰκουμένας αὐτὰς εἰσιὼν κατέλαβεν, 
οὕτως ἐξιὼν κατέλειπεν. 
 Κεφάλαιον δὲ πάντων 
τούτων: εἰθισμένων γὰρ τὸν ἄλλον χρόνον πολλῶν γίγνεσ-
θαι καὶ δεινῶν ἐν τοῖς Ἕλλησιν, ἐπὶ τῆς ἐκείνου στρατη-
γίας οὐδεὶς ἂν οὔτ' ἀναστάσεις εὕροι γεγενημένας οὔτε 
πολιτειῶν μεταβολὰς οὔτε σφαγὰς καὶ φυγὰς οὔτ' ἄλλ' οὐδὲν 
τῶν κακῶν τῶν ἀνηκέστων, ἀλλ' οὕτως αἱ τοιαῦται συμφοραὶ 
κατ' ἐκεῖνον τὸν χρόνον ἐλώφησαν ὥστε μόνος ὧν ἡμεῖς 
μνημονεύομεν ἀνέγκλητον τὴν πόλιν τοῖς Ἕλλησιν παρέσ-
χεν. 
 Καίτοι χρὴ στρατηγὸν ἀγαθὸν καὶ ἄριστον 
νομίζειν, οὐκ εἴ τις μιᾷ τύχῃ τηλικοῦτόν τι κατώρθωσεν 
ὥσπερ Λύσανδρος, ὃ μηδενὶ τῶν ἄλλων διαπράξασθαι 
συμβέβηκεν, ἀλλ' ὅστις ἐπὶ πολλῶν καὶ παντοδαπῶν καὶ 
δυσκόλων πραγμάτων ὀρθῶς ἀεὶ πράττων καὶ νοῦν ἐχόντως 
διατετέλεκεν, ὅπερ Τιμοθέῳ συμβέβηκεν. 
  Οἶμαι δ' ὑμῶν τοὺς πολλοὺς θαυμάζειν τὰ λεγό-
μενα καὶ νομίζειν τὸν ἔπαινον τὸν ἐκείνου κατηγορίαν 
εἶναι τῆς πόλεως, εἰ τοσαύτας μὲν πόλεις ἑλόντα, μηδε-
μίαν δ' ἀπολέσαντα περὶ προδοσίας ἔκρινεν, καὶ πάλιν 
εἰ διδόντος εὐθύνας αὐτοῦ καὶ τὰς μὲν πράξεις Ἰφικρά-
τους ἀναδεχομένου, τὸν δ' ὑπὲρ τῶν χρημάτων λόγον 
Μενεσθέως, τούτους μὲν ἀπέλυσεν, Τιμόθεον δὲ τοσούτοις 
ἐζημίωσε χρήμασιν ὅσοις οὐδένα πώποτε τῶν προγεγενη-
μένων. 
 Ἔχει δ' οὕτως: βούλομαι γὰρ καὶ τὸν 
ὑπὲρ τῆς πόλεως λόγον εἰπεῖν. Εἰ μὲν ὑμεῖς πρὸς αὐτὸ 
τὸ δίκαιον ἀποβλέποντες σκέψεσθε περὶ τούτων, οὐκ 
ἔστιν ὅπως οὐ δεινὰ καὶ σχέτλια πᾶσιν εἶναι δόξει τὰ  
πεπραγμένα περὶ Τιμόθεον: ἢν δ' ἀναλογίσησθε τὴν 
ἄγνοιαν ὅσην ἔχομεν πάντες ἄνθρωποι, καὶ τοὺς φθόνους 
τοὺς ἐγγιγνομένους ἡμῖν, ἔτι δὲ τὰς ταραχὰς καὶ τὴν 
τύρβην ἐν ᾗ ζῶμεν, οὐδὲν τούτων ἀλόγως οὐδ' ἔξω τῆς 
ἀνθρωπίνης φύσεως εὑρεθήσεται γεγενημένον, ἀλλὰ καὶ 
Τιμόθεος μέρος τι συμβεβλημένος τοῦ μὴ κατὰ τρόπον 
γνωσθῆναι περὶ αὐτῶν. 
 Ἐκεῖνος γὰρ οὔτε μισόδη-
μος ὢν οὔτε μισάνθρωπος οὔθ' ὑπερήφανος οὔτ' ἄλλ' 
οὐδὲν ἔχων τῶν τοιούτων κακῶν, διὰ τὴν μεγαλοφροσύνην 
τὴν τῇ στρατηγίᾳ μὲν συμφέρουσαν, πρὸς δὲ τὰς χρείας 
τῶν ἀεὶ προσπιπτόντων οὐχ ἁρμόττουσαν, ἅπασιν ἔδοξεν 
ἔνοχος εἶναι τοῖς προειρημένοις: οὕτω γὰρ ἀφυὴς ἦν 
πρὸς τὴν τῶν ἀνθρώπων θεραπείαν ὥσπερ δεινὸς περὶ 
τὴν τῶν πραγμάτων ἐπιμέλειαν. 
 Καίτοι πολλάκις 
καὶ παρ' ἐμοῦ τοιούτους λόγους ἤκουσεν, ὡς χρὴ τοὺς 
πολιτευομένους καὶ βουλομένους ἀρέσκειν προαιρεῖσθαι 
μὲν τῶν τε πράξεων τὰς ὠφελιμωτάτας καὶ βελτίστας 
καὶ τῶν λόγων τοὺς ἀληθεστάτους καὶ δικαιοτάτους, οὐ 
μὴν ἀλλὰ κἀκεῖνο παρατηρεῖν καὶ σκοπεῖν, ὅπως ἐπι-
χαρίτως καὶ φιλανθρώπως ἅπαντα φανήσονται καὶ 
λέγοντες καὶ πράττοντες: ὡς οἱ τούτων ὀλιγωροῦντες 
ἐπαχθέστεροι καὶ βαρύτεροι δοκοῦσιν εἶναι τοῖς συμπολι-
τευομένοις. 
 «Ὁρᾷς δὲ τὴν φύσιν τὴν τῶν πολλῶν 
ὡς διάκειται πρὸς τὰς ἡδονὰς, καὶ διότι μᾶλλον φιλοῦσιν 
τοὺς πρὸς χάριν ὁμιλοῦντας ἢ τοὺς εὖ ποιοῦντας, καὶ 
τοὺς μετὰ φαιδρότητος καὶ φιλανθρωπίας φενακίζοντας 
ἢ τοὺς μετ' ὄγκου καὶ σεμνότητος ὠφελοῦντας. Ὧν 
οὐδέν σοι μεμέληκεν, ἀλλ' ἢν ἐπιεικῶς τῶν ἔξω πραγ-
μάτων ἐπιμεληθῇς, οἴει σοι καὶ τοὺς ἐνθάδε πολιτευομέ-
νους καλῶς ἕξειν. 
 Τὸ δ' οὐχ οὕτως, ἀλλὰ τοὐναν-
τίον φιλεῖ συμβαίνειν. Ἢν γὰρ τούτοις ἀρέσκῃς, ἅπαν  
ὅ τι ἂν πράξῃς οὐ πρὸς τὴν ἀλήθειαν κρινοῦσιν, ἀλλὰ πρὸς 
τὸ σοὶ συμφέρον ὑπολήψονται, καὶ τὰ μὲν ἁμαρτανόμενα 
παρόψονται, τὸ δὲ κατορθωθὲν οὐρανόμηκες ποιήσουσιν: 
ἡ γὰρ εὔνοια πάντας οὕτω διατίθησιν. 
 Ἣν σὺ 
τῇ μὲν πόλει παρὰ τῶν ἄλλων ἐκ παντὸς τρόπου κτή-
σασθαι ζητεῖς, ἡγούμενος μέγιστον εἶναι τῶν ἀγαθῶν, 
αὐτὸς δὲ σαυτῷ παρὰ τῆς πόλεως οὐκ οἴει δεῖν τὴν αὐτὴν 
ταύτην παρασκευάζειν, ἀλλὰ πλείστων ἀγαθῶν αἴτιος 
γεγενημένος χεῖρον διάκεισαι τῶν οὐδὲν ἄξιον λόγου διαπε-
πραγμένων. 
 Εἰκότως: οἱ μὲν γὰρ τοὺς ῥήτορας καὶ 
τοὺς ἐν τοῖς ἰδίοις συλλόγοις λογοποιεῖν δυναμένους καὶ 
πάντα προσποιουμένους εἰδέναι θεραπεύουσιν, σὺ δ' οὐ 
μόνον ἀμελεῖς, ἀλλὰ καὶ πολεμεῖς τοῖς μέγιστον ἀεὶ 
δυναμένοις αὐτῶν. Καίτοι πόσους οἴει διὰ τὰς τούτων 
ψευδολογίας τοὺς μὲν συμφοραῖς περιπεπτωκέναι, τοὺς 
δ' ἀτίμους εἶναι, πόσους δὲ τῶν προγεγενημένων ἀνωνύ-
μους εἶναι, πολὺ σπουδαιοτέρους καὶ πλείονος ἀξίους 
γεγενημένους τῶν ᾀδομένων καὶ τραγῳδουμένων; 
Ἀλλ' οἱ μὲν, οἶμαι, ποιητῶν ἔτυχον καὶ λογοποιῶν, οἱ 
δ' οὐκ ἔσχον τοὺς ὑμνήσοντας. Ἢν οὖν ἐμοὶ πείθῃ καὶ 
νοῦν ἔχῃς, οὐ καταφρονήσεις τῶν ἀνδρῶν τούτων οἷς τὸ 
πλῆθος εἴθισται πιστεύειν οὐ μόνον περὶ ἑνὸς ἑκάστου 
τῶν πολιτῶν, ἀλλὰ καὶ περὶ ὅλων τῶν πραγμάτων, ἀλλ' 
ἐπιμέλειάν τινα ποιήσει καὶ θεραπείαν αὐτῶν, ἵν' εὐδο-
κιμήσῃς δι' ἀμφότερα, καὶ διὰ τὰς σαυτοῦ πράξεις καὶ διὰ 
τοὺς τούτων λόγους.» 
 Ταῦτα δ' ἀκούων ὀρθῶς μὲν 
ἔφασκέν με λέγειν, οὐ μὴν οἷός τ' ἦν τὴν φύσιν μετα-
βαλεῖν, ἀλλ' ἦν καλὸς μὲν κἀγαθὸς ἀνὴρ καὶ τῆς πόλεως 
καὶ τῆς Ἑλλάδος ἄξιος, οὐ μὴν σύμμετρός γε τοῖς τοιού-
τοις τῶν ἀνθρώπων, ὅσοι τοῖς ὑπὲρ αὑτοὺς πεφυκόσιν  
ἀχθόμενοι τυγχάνουσιν. Τοιγαροῦν οἱ μὲν ῥήτορες ἔργον 
εἶχον αἰτίας περὶ αὐτοῦ πολλὰς καὶ ψευδεῖς πλάττειν, 
τὸ δὲ πλῆθος ἀποδέχεσθαι τὰς ὑπὸ τούτων λεγομένας. 
Περὶ ὧν ἡδέως ἂν ἀπελογησάμην, εἰ καιρὸν εἶχον: 
οἶμαι γὰρ ἂν ὑμᾶς ἀκούσαντας μισῆσαι τούς τε προαγα-
γόντας τὴν πόλιν ἐπὶ τὴν ὀργὴν τὴν πρὸς ἐκεῖνον καὶ 
τοὺς φλαῦρόν τι περὶ αὐτοῦ λέγειν τολμῶντας. Νῦν δὲ 
ταῦτα μὲν ἐάσω, περὶ ἐμαυτοῦ δὲ καὶ τῶν ἐνεστώτων 
πραγμάτων πάλιν ποιήσομαι τοὺς λόγους. 
  Ἀπορῶ δ' ὅ τι χρήσωμαι τοῖς ὑπολοίποις καὶ 
τίνος πρώτου μνησθῶ καὶ ποίου δευτέρου: τὸ γὰρ ἐφεξῆς 
με λέγειν διαπέφευγεν. Ἴσως μὲν οὖν ἀναγκαῖόν ἐστιν, 
ὡς ἂν ἕκαστον τύχῃ προσπεσὸν, οὕτως εἰπεῖν περὶ αὐτῶν: 
ἃ δ' οὖν μοι νῦν ἐπελήλυθεν καὶ περὶ ὧν ἐγὼ μὲν ἐνό-
μιζον εἶναι δηλωτέον, ἄλλος δέ τίς μοι συνεβούλευεν μὴ 
λέγειν, οὐκ ἀποκρύψομαι πρὸς ὑμᾶς. 
 Ἐπειδὴ γὰρ 
ἀπήνεγκε τὴν γραφὴν, ἐσκόπουν περὶ αὐτῶν τούτων ὥσπερ 
ἂν ὑμῶν ἕκαστος, καὶ τόν τε βίον τὸν ἐμαυτοῦ καὶ τὰς 
πράξεις ἐξήταζον καὶ πλεῖστον χρόνον περὶ τὰς τοιαύ-
τας διέτριβον, ἐφ' αἷς ᾤμην ἐπαινεῖσθαι με προσήκειν. 
Ἀκροώμενος δέ τις τῶν ἐπιτηδείων ἐτόλμησεν εἰπεῖν 
πρός με λόγον πάντων σχετλιώτατον, ὡς ἄξια μὲν εἴη 
τὰ λεγόμενα φιλοτιμίας, οὐ μὴν ἀλλ' αὐτός γε δεδιέναι 
ταῦτα μάλιστα μὴ πολλοὺς λυπήσῃ τῶν ἀκουόντων. 
«Οὕτω γὰρ, ἔφη, τινὲς ὑπὸ τοῦ φθόνου καὶ τῶν ἀποριῶν 
ἐξηγρίωνται καὶ δυσμενῶς ἔχουσιν ὥστ' οὐ ταῖς πονη-
ρίαις, ἀλλὰ ταῖς εὐπραγίαις πολεμοῦσιν, καὶ μισοῦσιν 
οὐ μόνον τῶν ἀνθρώπων τοὺς ἐπιεικεστάτους, ἀλλὰ καὶ 
τῶν ἐπιτηδευμάτων τὰ βέλτιστα, καὶ πρὸς τοῖς ἄλλοις 
κακοῖς τοῖς μὲν ἀδικοῦσιν συναγωνίζονται καὶ συγγνώμην 
ἔχουσιν, οἷς δ' ἂν φθονήσωσιν ἀπολλύουσιν ἤνπερ δυνη- 
θῶσιν. 
 Ταῦτα δὲ δρῶσιν οὐκ ἀγνοοῦντες περὶ ὧν 
τὴν ψῆφον οἴσουσιν, ἀλλ' ἀδικήσειν μὲν ἐλπίζοντες, 
ὀφθήσεσθαι δ' οὐ προσδοκῶντες, σῴζοντες οὖν τοὺς 
ὁμοίους σφίσιν αὐτοῖς βοηθεῖν νομίζουσιν. Τούτου δ' 
ἕνεκά σοι ταῦτα διῆλθον, ἵνα προειδὼς ἄμεινον προσφέρῃ 
καὶ τοῖς λόγοις ἀσφαλεστέροις χρῇ πρὸς αὐτούς: ἐπεὶ 
νῦν γε τίνα χρὴ προσδοκᾶν γνώμην ἕξειν τοὺς τοιούτους 
ὅταν τόν τε βίον τὸν σαυτοῦ καὶ τὰς πράξεις διεξίῃς 
μηδὲ κατὰ μικρὸν ὁμοίας οὔσας ταῖς τούτων, ἀλλ' οἵας 
περ πρὸς ἐμὲ λέγειν ἐπιχειρεῖς; 
 Ἀποφαίνεις γὰρ 
τούς τε λόγους οὓς γέγραφας, οὐ μέμψεως, ἀλλὰ χάριτος 
τῆς μεγίστης ἀξίους ὄντας, τῶν τε πεπλησιακότων σοι 
τοὺς μὲν οὐδὲν ἠδικηκότας οὐδ' ἡμαρτηκότας, τοὺς δὲ 
δι' ἀρετὴν ὑπὸ τῆς πόλεως ἐστεφανωμένους, τά τε καθ' 
ἡμέραν οὕτω κοσμίως καὶ τεταγμένως βεβιωκότα σαυτὸν 
ὡς οὐκ οἶδ' εἴ τις ἄλλος τῶν πολιτῶν, ἔτι δὲ μήτε 
δεδικασμένον μηδενὶ μήτε πεφευγότα πλὴν περὶ ἀντι-
δόσεως μήθ' ἑτέροις συνηγωνισμένον μήτε μεμαρτυρηκότα 
μήτ' ἄλλο πεποιηκότα μηδὲν ἐν οἷς ἅπαντες [οἱ] πολι-
τευόμενοι τυγχάνουσιν. 
 Πρὸς δὲ τούτοις οὕτως 
ἰδίοις οὖσιν καὶ περιττοῖς κἀκεῖνο λέγεις, ὡς τῶν μὲν 
ἀρχῶν καὶ τῶν ὠφελειῶν τῶν ἐντεῦθεν γιγνομένων καὶ 
τῶν ἄλλων ἁπάντων τῶν κοινῶν ἐξέστηκας, εἰς δὲ τοὺς 
διακοσίους καὶ χιλίους τοὺς εἰσφέροντας καὶ λειτουρ-
γοῦντας οὐ μόνον αὑτὸν παρέχεις, ἀλλὰ καὶ τὸν υἱὸν, καὶ 
τρὶς μὲν ἤδη τετριηραρχήκατε, τὰς δ' ἄλλας λειτουργίας 
πολυτελέστερον λελειτουργήκατε καὶ κάλλιον ὧν οἱ νόμοι 
προστάττουσιν. 
 Ταῦτ' ἀκούοντας τοὺς τἀναντία 
πᾶσι τοῖς προειρημένοις ἐπιτετηδευκότας οὐκ οἴει βαρέως 
οἴσειν καὶ νομιεῖν ἐλέγχεσθαι τὸν βίον τὸν αὑτῶν οὐ  
σπουδαῖον ὄντα; Καὶ γὰρ εἰ μὲν μετὰ πόνου καὶ ταλαι-
πωρίας ᾐσθάνοντό σε ποριζόμενον εἴς τε τὰς λειτουργίας 
καὶ περὶ τὴν ἄλλην διοίκησιν, οὐκ ἂν ὁμοίως ἔμελεν αὐτοῖς: 
νῦν δὲ τά τε παρὰ τῶν ξένων σοι γιγνόμενα πολὺ πλείω 
νομίζουσιν εἶναι τῶν διδομένων, 
 αὐτόν τε σὲ ῥᾳθυ-
μότερον ἡγοῦνται ζῆν οὐ μόνον τῶν ἄλλων, ἀλλὰ καὶ 
τῶν περὶ τὴν φιλοσοφίαν καὶ τὴν αὐτήν σοι πραγμα-
τείαν ὄντων. Ὁρῶσι γὰρ ἐκείνων μὲν τοὺς πλείστους 
πλὴν τῶν τὸν σὸν βίον καὶ τὸν τρόπον ἠγαπηκότων ἔν 
τε ταῖς πανηγύρεσιν καὶ τοῖς ἰδίοις συλλόγοις ἐπιδείξεις 
ποιουμένους, διαγωνιζομένους πρὸς ἀλλήλους, καθ' ὑπερ-
βολὴν ὑπισχνουμένους, ἐρίζοντας, λοιδορουμένους, οὐδὲν 
ἀπολείποντας κακῶν, 
 ἀλλὰ σφίσι μὲν αὐτοῖς 
πράγματα παρέχοντας, τοῖς δ' ἀκροωμένοις ἐξουσίαν 
παραδιδόντας τοῖς μὲν καταγελάσαι τῶν λεγομένων, 
ἐνίοις δ' ἐπαινέσαι, τοῖς δὲ πλείστοις μισῆσαι, τοῖς δ' 
ὅπως ἕκαστοι βούλονται διατεθῆναι πρὸς αὐτούς: σὲ δ' 
οὐδενὸς μετέχοντα τούτων, ἀλλ' ἀνομοίως ζῶντα καὶ τοῖς 
σοφισταῖς καὶ τοῖς ἰδιώταις καὶ τοῖς πολλὰ κεκτημένοις 
καὶ τοῖς ἀπόρως διακειμένοις. 
 Ἐφ' οἷς οἱ μὲν 
λογίζεσθαι δυνάμενοι καὶ νοῦν ἔχοντες ἴσως ἄν σε ζηλώ-
σειαν, οἱ δὲ καταδεέστερον πράττοντες καὶ λυπεῖσθαι 
μᾶλλον εἰωθότες ἐπὶ ταῖς τῶν ἄλλων ἐπιεικείαις ἢ ταῖς 
αὑτῶν ἀτυχίαις οὐκ ἔστιν ὅπως οὐ δυσκολανοῦσιν καὶ 
χαλεπῶς οἴσουσιν. Ὡς οὖν οὕτως αὐτῶν διατεθησομένων 
σκόπει τί σοι λεκτέον τούτων καὶ τί παραλειπτέον ἐστίν.» 
  Ἐγὼ δὲ κἀκείνου τότε ταῦτα λέγοντος καὶ νῦν 
ἡγοῦμαι πάντων ἀνθρώπων ἀτοπωτάτους εἶναι καὶ σχετ-
λιωτάτους, οἵτινες βαρέως ἂν ἀκούοιεν εἰ λειτουργοῦντα  
μὲν ἐμαυτὸν τῇ πόλει παρέχω καὶ ποιοῦντα τὸ προσταττό-
μενον, μηδὲν δὲ δέομαι μήτε κληροῦσθαι τῶν ἀρχῶν μήτε 
λαμβάνειν ἃ τοῖς ἄλλοις ἡ πόλις δίδωσιν, μήτ' αὖ φεύγειν 
δίκας μήτε διώκειν. 
 Ταῦτα γὰρ συνεταξάμην οὐ 
διὰ πλοῦτον οὐδὲ δι' ὑπερηφανίαν οὐδὲ καταφρονῶν τῶν 
μὴ τὸν αὐτὸν τρόπον ἐμοὶ ζώντων, ἀλλὰ τὴν μὲν ἡσυχίαν 
καὶ τὴν ἀπραγμοσύνην ἀγαπῶν, μάλιστα δ' ὁρῶν τοὺς 
τοιούτους καὶ παρ' ὑμῖν καὶ παρὰ τοῖς ἄλλοις εὐδοκι-
μοῦντας, ἔπειτα τὸν βίον ἡδίω νομίσας εἶναι τοῦτον ἢ 
τὸν τῶν πολλὰ πραττόντων, ἔτι δὲ ταῖς διατριβαῖς ταῖς 
ἐμαῖς πρεπωδέστερον αἷς ἐξ ἀρχῆς κατεστησάμην. 
Τούτων μὲν ἕνεκα τοῦτον τὸν τρόπον ζῆν προειλόμην: 
τῶν δὲ λημμάτων τῶν παρὰ τῆς πόλεως ἀπεσχόμην, 
δεινὸν ἡγησάμενος εἰ δυνάμενος ἐκ τῶν ἰδίων τρέφειν 
ἐμαυτὸν ἐμποδών τῳ γενήσομαι τῶν ἐντεῦθεν ζῆν ἠναγ-
κασμένων [λαβεῖν τὸ διδόμενον ὑπὸ τῆς πόλεως], καὶ διὰ 
τὴν ἐμὴν παρουσίαν ἐνδεής τις γενήσεται τῶν ἀναγκαίων. 
Ὑπὲρ ὧν ἐπαίνου τυγχάνειν ἄξιος ἦν μᾶλλον ἢ διαβολῆς. 
Νῦν δ' εἰς πολλὴν ἀπορίαν καθέστηκα τί δρῶν 
ἀρέσαι δυνηθείην ἂν τοῖς τοιούτοις. Εἰ γὰρ ἅπαντα τὸν 
χρόνον ἔργον ποιούμενος ὅπως μηδένα μήτ' ἀδικήσω μήτ' 
ἐνοχλήσω μήτε λυπήσω, δι' αὐτὰ ταῦτα λυπῶ τινὰς, τί 
ποιῶν ἂν χαριζοίμην; Ἢ τί λοιπόν ἐστιν πλὴν ἐμὲ μὲν 
ἀτυχῆ, τοὺς δὲ τοιούτους ἀμαθεῖς δοκεῖν εἶναι καὶ δυσκό-
λους τοῖς συμπολιτευομένοις; 
  Πρὸς μὲν οὖν τοὺς μηδὲν τῶν αὐτῶν τοῖς ἄλλοις 
γιγνώσκοντας, ἀλλὰ χαλεπωτέρους ὄντας τοῖς μὴ κακῶς 
πράττουσιν ἢ τοῖς ἀδικοῦσιν μωρόν ἐστιν ἀπολογίαν ζητεῖν: 
ὅσῳ γὰρ ἄν τις ἐπιεικέστερον αὑτὸν ἐπιδείξῃ, δῆλον ὅτι 
τοσούτῳ χεῖρον ἀγωνιεῖται παρ' αὐτοῖς: πρὸς δὲ τοὺς  
ἄλλους, περὶ ὧν Λυσίμαχος διέβαλεν, ὡς παμπληθῆ κεκτή-
μεθα τὴν οὐσίαν, ἀναγκαῖόν ἐστιν εἰπεῖν, ἵνα μὴ πιστευθεὶς 
ὁ λόγος εἰς μείζους καὶ πλείους ἡμᾶς ἐμβάλῃ λειτουργίας 
ὧν ὑπενεγκεῖν ἂν δυνηθεῖμεν. 
 Ὅλως μὲν οὖν οὐδεὶς 
εὑρεθήσεται τῶν καλουμένων σοφιστῶν πολλὰ χρήματα 
συλλεξάμενος, ἀλλ' οἱ μὲν ἐν ὀλίγοις, οἱ δ' ἐν πάνυ μετρίοις 
τὸν βίον διαγαγόντες: ὁ δὲ πλεῖστα κτησάμενος ὧν ἡμεῖς 
μνημονεύομεν, Γοργίας ὁ Λεοντῖνος, οὗτος διατρίψας μὲν 
περὶ Θετταλίαν, ὅτ' εὐδαιμονέστατοι τῶν Ἑλλήνων ἦσαν, 
πλεῖστον δὲ χρόνον καὶ βιοὺς καὶ περὶ τὸν χρηματισμὸν 
τοῦτον γενόμενος, 
 πόλιν δ' οὐδεμίαν καταπαγίως 
οἰκήσας οὐδὲ περὶ τὰ κοινὰ δαπανηθεὶς οὐδ' εἰσφορὰν 
εἰσενεγκεῖν ἀναγκασθείς, ἔτι δὲ πρὸς τούτοις οὔτε γυναῖκα 
γήμας οὔτε παῖδας ποιησάμενος, ἀλλ' ἀτελὴς γενόμενος 
καὶ ταύτης τῆς λειτουργίας τῆς ἐνδελεχεστάτης καὶ πολυ-
τελεστάτης, τοσοῦτον προλαβὼν πρὸς τὸ πλείω κτήσασθαι 
τῶν ἄλλων, χιλίους μόνους στατῆρας κατέλιπεν. 
 Καί-
τοι χρὴ περὶ τῆς οὐσίας τῆς: ἀλλήλων μὴ τοῖς αἰτιωμένοις 
εἰκῇ πιστεύειν, μηδὲ τὰς ἐργασίας ἴσας νομίζειν τάς τε 
τῶν σοφιστῶν καὶ τὰς τῶν ὑποκριτῶν, ἀλλὰ τοὺς ἐν ταῖς 
αὐταῖς τέχναις ὄντας πρὸς ἀλλήλους κρίνειν καὶ τοὺς 
ὁμοίαν ἐν ἑκάστῃ <τὴν> δύναμιν λαβόντας παραπλησίαν 
καὶ τὴν οὐσίαν ἔχειν νομίζειν. 
 Ἢν οὖν ἐξισώσητέ 
με τῷ πλεῖστον ἐργασαμένῳ καὶ θῆτε πρὸς ἐκεῖνον, οὔθ' 
ὑμεῖς παντάπασιν ἀσκέπτως εἰκάζειν δόξετε περὶ τῶν 
τοιούτων, οὔθ' ἡμεῖς εὑρεθεῖμεν ἂν οὔτε τὰ περὶ τὴν 
πόλιν οὔτε τὰ περὶ ἡμᾶς αὐτοὺς κακῶς διῳκηκότες, ἀλλ' 
ἀπ' ἐλαττόνων ζῶντες ὧν εἰς τὰς λειτουργίας ἀνηλώκαμεν. 
Καίτοι τοὺς εὐτελεστέρους ἐν τοῖς ἰδίοις ἢ τοῖς κοινοῖς 
ὄντας δίκαιόν ἐστιν ἐπαινεῖν.  
  Ἐνθυμοῦμαι δὲ μεταξὺ λέγων ὅσον τὰ τῆς πόλεως 
μεταπέπτωκεν, καὶ τὰς διανοίας ὡς οὐδὲν ὁμοίας περὶ τῶν 
πραγμάτων οἱ νῦν τοῖς πρότερον πολιτευομένοις ἔχουσιν. 
Ὅτε μὲν γὰρ ἐγὼ παῖς ἦν, οὕτως ἐνομίζετο τὸ πλουτεῖν 
ἀσφαλὲς εἶναι καὶ σεμνὸν ὥστ' ὀλίγου δεῖν πάντες προσε-
ποιοῦντο πλείω κεκτῆσθαι τὴν οὐσίαν ἧς ἔχοντες ἐτύγχα-
νον, βουλόμενοι μετασχεῖν τῆς δόξης ταύτης: 
 νῦν 
δ' ὑπὲρ τοῦ μὴ πλουτεῖν ὥσπερ τῶν μεγίστων ἀδικημάτων 
ἀπολογίαν δεῖ παρασκευάζεσθαι καὶ σκοπεῖν, εἰ μέλλει τις 
σωθήσεσθαι. Πολὺ γὰρ δεινότερον καθέστηκεν τὸ δοκεῖν 
εὐπορεῖν ἢ τὸ φανερῶς ἀδικεῖν: οἱ μὲν γὰρ ἢ συγγνώμης 
ἔτυχον ἢ μικροῖς ἐζημιώθησαν, οἱ δ' ἄρδην ἀπόλλυνται, καὶ 
πλείους ἂν εὕροιμεν τοὺς ἐκ τῶν ὄντων ἐκπεπτωκότας ἢ 
τοὺς δίκην ὑπὲρ τῶν ἁμαρτημάτων δεδωκότας. 
 Καὶ 
τί δεῖ λέγειν περὶ τῶν κοινῶν; Αὐτὸς γὰρ οὐ μικρὸν διή-
μαρτον διὰ ταύτην τὴν μεταβολὴν τῶν ἐμαυτοῦ πραγμάτων. 
Ὅτε γὰρ ἐπαμύνειν ἠρχόμην τοῖς ἰδίοις ἀπολομένων ἐν 
τῷ πολέμῳ τῷ πρὸς Λακεδαιμονίους ἁπάντων τῶν ὑπαρ-
χόντων ἡμῖν, ἀφ' ὧν ὁ πατὴρ ἅμα τῇ τε πόλει χρήσιμον 
αὑτὸν παρεῖχεν ἡμᾶς θ' οὕτως ἐπιμελῶς ἐπαίδευσεν ὥστ' 
ἐπιφανέστερον εἶναί με τότε καὶ γνωριμώτερον ἐν τοῖς 
ἡλικιώταις καὶ συμπαιδευομένοις ἢ νῦν ἐν τοῖς συμπολι-
τευομένοις, 
 ὅτε δ' οὖν, ὥσπερ εἶπον, ἠρχόμην 
πλησιάζειν τισὶν, ᾤμην, εἰ δυνηθείην πλείω κτήσασθαι καὶ 
περιποιήσασθαι τῶν ἐπὶ τὸν αὐτὸν βίον ὁρμησάντων, ἀμφό-
τερα δόξειν, καὶ περὶ τὴν φιλοσοφίαν διαφέρειν καὶ κοσ-
μιώτερον βεβιωκέναι τῶν ἄλλων: ἐμοὶ δὲ τοὐναντίον 
ἀποβέβηκεν. 
 Εἰ μὲν γὰρ μήτ' ἄξιος μηδενὸς ἐγενό-
μην μήτε περιεποιησάμην μηδὲν, οὐδεὶς ἄν μοι πράγματα 
παρεῖχεν, ἀλλὰ φανερῶς ἀδικῶν ἀσφαλῶς ἂν ἔζων 
ἕνεκά γε τῶν συκοφαντῶν: νῦν δ' ἀντὶ τῆς δόξης ἧς προσ- 
εδόκων ἀγῶνες περί με καὶ κίνδυνοι καὶ φθόνοι καὶ δια-
βολαὶ γεγόνασιν. 
 Οὕτω γὰρ ἡ πόλις ἐν τῷ παρόντι 
χαίρει τοὺς μὲν ἐπιεικεῖς πιέζουσα καὶ ταπεινοὺς ποιοῦσα, 
τοῖς δὲ πονηροῖς ἐξουσίαν διδοῦσα καὶ λέγειν καὶ ποιεῖν ὅ 
τι ἂν βουληθῶσιν, ὥστε Λυσίμαχος μὲν ὁ προῃρημένος 
ζῆν ἐκ τοῦ συκοφαντεῖν καὶ κακῶς ἀεί τινα ποιεῖν τῶν 
πολιτῶν κατηγορήσων ἡμῶν ἀναβέβηκεν, ἐγὼ δ' ὃς οὐδὲ 
περὶ ἕνα πώποτ' ἐξήμαρτον, ἀλλὰ τῶν μὲν ἐνθένδε λημμά-
των ἀπεσχόμην, παρὰ ξένων δὲ καὶ νομιζόντων εὖ πάσχειν 
ἐπορισάμην τὰς ὠφελείας, ὡς δεινὰ ποιῶν εἰς τηλικουτονὶ 
καθέστηκα κίνδυνον. 
 Καίτοι προσῆκε τοὺς εὖ φρο-
νοῦντας εὔχεσθαι τοῖς θεοῖς ὡς πλείστοις τῶν πολιτῶν 
παραγενέσθαι τὴν δύναμιν ταύτην, δι' ἣν ἔμελλον παρ' 
ἑτέρων λαμβάνοντες χρησίμους αὑτοὺς ὥσπερ ἐγὼ τῇ πόλει 
παρέξειν. Πολλῆς δ' ἀλογίας περί με γεγενημένης πάντων 
ἂν συμβαίη δεινότατον, εἰ οἱ μὲν δεδωκότες μοι χρήματα 
τοσαύτην ἔχοιεν χάριν ὥστ' ἔτι καὶ νῦν με θεραπεύειν, 
ὑμεῖς δ' εἰς οὓς ἀνήλωκα τἀμαυτοῦ, δίκην ἐπιθυμήσαιτε 
παρ' ἐμοῦ λαβεῖν. 
 Ἔτι δὲ δεινότερον, εἰ Πίνδαρον 
μὲν τὸν ποιητὴν οἱ πρὸ ἡμῶν γεγονότες ὑπὲρ ἑνὸς μόνον 
ῥήματος, ὅτι τὴν πόλιν ἔρεισμα τῆς Ἑλλάδος ὠνό-
μασεν, οὕτως ἐτίμησαν ὥστε καὶ πρόξενον ποιήσασθαι καὶ 
δωρεὰν μυρίας αὐτῷ δοῦναι δραχμὰς, ἐμοὶ δὲ πολὺ πλείω 
καὶ κάλλιον ἐγκεκωμιακότι καὶ τὴν πόλιν καὶ τοὺς προγό-
νους μηδ' ἀσφαλῶς ἐγγένοιτο καταβιῶναι τὸν ἐπίλοιπον 
χρόνον. 
  Περὶ μὲν οὖν τούτων καὶ τῶν ἄλλων τῶν κατη-
γορηθέντων ἱκανὴν εἶναι νομίζω τὴν εἰρημένην ἀπολογίαν.  
Οὐκ ὀκνήσω δὲ πρὸς ὑμᾶς, οὔθ' ὡς ἔχω νῦν πρὸς τὸν 
ἐνεστῶτα κίνδυνον, κατειπεῖν τὴν ἀλήθειαν, οὔθ' ὡς τὸ 
πρῶτον διετέθην πρὸς αὐτόν. Ἐγὼ γὰρ ὑπὲρ μὲν τῶν ἰδίων 
πολλὰς ἐλπίδας εἶχον καλῶς ἀγωνιεῖσθαι: 
 καὶ γὰρ 
τοῖς βεβιωμένοις καὶ τοῖς πεπραγμένοις ἐπίστευον, καὶ 
πολλοὺς λόγους καὶ δικαίους ᾤμην ἔχειν ὑπὲρ αὐτῶν: ὁρῶν 
δ' οὐ μόνον δυσκόλως διακειμένους περὶ τὴν τῶν λόγων 
παιδείαν τοὺς εἰθισμένους ἅπασι χαλεπαίνειν, ἀλλὰ καὶ 
τῶν ἄλλων πολιτῶν πολλοὺς τραχέως πρὸς αὐτὴν διακει-
μένους, ἐφοβούμην μὴ τὰ μὲν ἴδιά μου παραμεληθῇ, τῆς 
δὲ κοινῆς [καὶ τῆς] περὶ τοὺς σοφιστὰς διαβολῆς ἀπολαύσω 
τι φλαῦρον. 
 Ἐπειδὴ δὲ χρόνων ἐγγιγνομένων εἰσέ-
πεσον εἰς τὸ λογίζεσθαι καὶ σκοπεῖν τί χρήσομαι τοῖς 
παροῦσιν, ἐπαυσάμην τοῦ δέους καὶ τῆς ταραχῆς ταύτης, 
οὐκ ἀλόγως ἀλλ' ἐκ τῶν εἰκότων ὑπολογισάμενος καὶ παρα-
μυθησάμενος ἐμαυτόν: 
 τούς τε γὰρ ἐπιεικεῖς ὑμῶν, 
πρὸς οὕσπερ ἐγὼ ποιήσομαι τοὺς λόγους, ἠπιστάμην οὐκ 
ἐμμένοντας ταῖς δόξαις ταῖς ἀδίκως ἐγγεγενημέναις, ἀλλ' 
ἐπακολουθοῦντας ταῖς ἀληθείαις καὶ μεταπειθομένους ὑπὸ 
τῶν λεγόντων τὰ δίκαια, τήν τε φιλοσοφίαν ἐκ πολλῶν 
ἐνόμιζον ἐπιδείξειν ἀδίκως διαβεβλημένην, καὶ πολὺ ἂν 
δικαιοτέρως ἀγαπωμένην αὐτὴν ἢ μισουμένην. Ἔχω δὲ 
καὶ νῦν ἔτι ταύτην τὴν γνώμην. 
  Οὐκ ἄξιον δὲ θαυμάζειν, εἴ τι τῶν καλῶν ἐπιτη-
δευμάτων ἠγνόηται καὶ διαλέληθεν, οὐδ' εἰ διεψευσμένοι 
τινὲς αὐτοῦ τυγχάνουσιν: καὶ γὰρ περὶ ἡμῶν αὐτῶν καὶ 
περὶ ἄλλων πραγμάτων ἀναριθμήτων οὕτως ἔχοντες 
ἂν εὑρεθεῖμεν. Ἡ γὰρ πόλις ἡμῶν πολλῶν ἀγαθῶν  
αἰτία καὶ νῦν οὖσα καὶ πρότερον γεγενημένη καὶ τοῖς 
πολίταις καὶ τοῖς ἄλλοις Ἕλλησι καὶ πολλῶν ἡδονῶν 
γέμουσα τοῦτ' ἔχει δυσκολώτατον: 
 διὰ γὰρ τὸ 
μέγεθος καὶ τὸ πλῆθος τῶν ἐνοικούντων οὐκ εὐσύνοπτός 
ἐστιν οὐδ' ἀκριβὴς, ἀλλ' ὥσπερ χειμάρρους, ὅπως ἂν 
ἕκαστον ὑπολαβοῦσα τύχῃ καὶ τῶν ἀνθρώπων καὶ τῶν 
πραγμάτων, οὕτω κατήνεγκεν, καὶ δόξαν ἐνίοις τὴν 
ἐναντίαν τῆς προσηκούσης περιέθηκεν: ὅπερ καὶ τῇ παι-
δείᾳ ταύτῃ συμβέβηκεν. 
 Ὧν ἐνθυμουμένους χρὴ 
μηδενὸς πράγματος ἄνευ λόγου καταγιγνώσκειν, μηδ' 
ὁμοίως διακεῖσθαι δικάζοντας ὥσπερ ἐν ἰδίαις διατριβαῖς, 
ἀλλὰ διακριβοῦσθαι περὶ ἑκάστου καὶ τὴν ἀλήθειαν ζητεῖν, 
μεμνημένους τῶν ὅρκων καὶ τῶν νόμων καθ' οὓς συνελη-
λύθατε δικάσοντες. Ἔστιν δ' οὐ περὶ μικρῶν οὔθ' ὁ λόγος 
οὔθ' ἡ κρίσις ἐν ᾗ καθέσταμεν, ἀλλὰ περὶ τῶν μεγίστων: 
οὐ γὰρ περὶ ἐμοῦ μέλλετε μόνον τὴν ψῆφον διοίσειν, ἀλλὰ 
καὶ περὶ ἐπιτηδεύματος, ᾧ πολλοὶ τῶν νεωτέρων προσ-
έχουσι τὸν νοῦν. 
 Οἶμαι δ' ὑμᾶς οὐκ ἀγνοεῖν ὅτι τὰ 
πράγματα τῆς πόλεως τοῖς ἐπιγιγνομένοις καὶ τοῖς τηλι-
κούτοις οἱ πρεσβύτεροι παραδιδόασιν. Τοιαύτης οὖν ἀεὶ τῆς 
περιόδου γιγνομένης ἀναγκαῖόν ἐστιν, ὅπως ἂν οἱ νεώτεροι 
παιδευθῶσιν, οὕτω τὴν πόλιν πράττουσαν διατελεῖν: ὥστ' 
οὐ ποιητέον τοὺς συκοφάντας κυρίους τηλικούτου πράγμα-
τος, οὐδὲ τοὺς μὲν μὴ διδόντας τούτοις ἀργύριον τιμωρη-
τέον, παρ' ὧν δ' ἂν λάβωσιν ἐατέον ποιεῖν ὅ τι ἂν βουληθῶ-
σιν, 
 ἀλλ' εἰ μὲν ἡ φιλοσοφία τοιαύτην ἔχει δύναμιν 
ὥστε διαφθείρειν τοὺς νεωτέρους, οὐ τοῦτον χρὴ μόνον 
κολάζειν ὃν ἂν γράψηταί τις τούτων, ἀλλὰ πάντας ἐκποδὼν 
ποιεῖσθαι τοὺς περὶ τὴν διατριβὴν ταύτην ὄντας: εἰ δὲ 
τοὐναντίον πέφυκεν ὥστ' ὠφελεῖν καὶ βελτίους ποιεῖν τοὺς  
πλησιάζοντας καὶ πλείονος ἀξίους, τοὺς μὲν διαβεβλημέ-
νους πρὸς αὐτὴν παυστέον, τοὺς δὲ συκοφάντας ἀτιμη-
τέον, τοῖς δὲ νεωτέροις συμβουλευτέον ἐν ταύτῃ διατρίβειν 
μᾶλλον ἢ τοῖς ἄλλοις ἐπιτηδεύμασιν. 
  Πρὸ πολλῶν δ' ἂν ἐποιησάμην, εἴπερ ἦν εἱμαρμέ-
νον μοι φεύγειν τὴν γραφὴν ταύτην, ἀκμάζοντί μοι προσ-
πεσεῖν τὸν κίνδυνον: οὐ γὰρ ἂν ἠθύμουν, ἀλλὰ μᾶλλον 
οἷός τ' ἂν ἐγενόμην καὶ τὸν κατήγορον ἀμύνασθαι καὶ τῇ 
φιλοσοφίᾳ βοηθῆσαι: νῦν δὲ φοβοῦμαι μὴ διὰ ταύτην ὑπὲρ 
ἄλλων πραγμάτων ἐπιεικῶς εἰρηκὼς περὶ αὐτῆς ταύτης 
χεῖρον τύχω διαλεχθεὶς ἢ περὶ ὧν ἧττόν μοι σπουδάσαι 
προσῆκεν. 
 Καίτοι δεξαίμην ἂν, _εἰρήσεται γὰρ 
τἀληθὲς, εἰ καὶ μωρὸς ὁ λόγος ἐστίν, _ἤδη τελευτῆσαι τὸν 
βίον, ἀξίως εἰπὼν τῆς ὑποθέσεως καὶ πείσας ὑμᾶς τοιαύ-
την εἶναι νομίζειν τὴν τῶν λόγων μελέτην οἵα πέρ ἐστιν, 
μᾶλλον ἢ ζῆν πολυπλασίω χρόνον, ἐφορῶν οὕτως αὐτὴν 
ὥσπερ νῦν παρ' ὑμῖν φερομένην. 
 Τῆς μὲν οὖν ἐπι-
θυμίας οἶδ' ὅτι πολὺ καταδεέστερον ἐροῦμεν: ὅμως δ' ὅπως 
ἂν δύνωμαι πειράσομαι διελθεῖν τήν τε φύσιν αὐτῆς καὶ 
τὴν δύναμιν ἣν ἔχει, καὶ ποίᾳ τῶν ἄλλων τεχνῶν ὁμοιοειδής 
ἐστιν καὶ τί τοὺς συνόντας ὠφελεῖ, καὶ ποίας τινὰς ἡμεῖς 
ποιούμεθα τὰς ὑποσχέσεις: οἶμαι γὰρ ὑμᾶς μαθόντας τὴν 
ἀλήθειαν ἄμεινον καὶ βουλεύσεσθαι καὶ διαγνώσεσθαι περὶ 
αὐτῆς. 
 Ἀξιῶ δ' ὑμᾶς, ἢν ἄρα φαίνωμαι λόγους 
διεξιὼν πολὺ τῶν εἰθισμένων λέγεσθαι παρ' ὑμῖν ἐξηλλαγ-
μένους, μὴ δυσχεραίνειν, ἀλλ' ἔχειν συγγνώμην, ἐνθυμου-
μένους ὅτι τοὺς περὶ πραγμάτων ἀνομοίων τοῖς ἄλλοις 
ἀγωνιζομένους ἀναγκαῖόν ἐστιν καὶ τοῖς λόγοις τοιούτοις 
χρῆσθαι περὶ αὐτῶν. Ὑπομείναντες οὖν τὸν τρόπον τῶν 
λεγομένων καὶ τὴν παρρησίαν καὶ τὸν χρόνον ἐάσαντες  
ἀναλῶσαί με τὸν δεδομένον ταῖς ἀπολογίαις, ὅπως ἂν 
ὑμῶν ἑκάστῳ δοκῇ δίκαιον εἶναι καὶ νόμιμον, οὕτω φέρετε 
τὴν ψῆφον. 
  Βούλομαι δὲ περὶ τῆς τῶν λόγων παιδείας ὥσπερ 
οἱ γενεαλογοῦντες πρῶτον διελθεῖν πρὸς ὑμᾶς. Ὁμολογεῖ-
ται μὲν γὰρ τὴν φύσιν ἡμῶν ἔκ τε τοῦ σώματος συγ-
κεῖσθαι καὶ τῆς ψυχῆς: αὐτοῖν δὲ τούτοιν οὐδεὶς ἔστιν 
ὅστις οὐκ ἂν φήσειεν ἡγεμονικωτέραν πεφυκέναι τὴν 
ψυχὴν καὶ πλείονος ἀξίαν: τῆς μὲν γὰρ ἔργον εἶναι βουλεύ-
σασθαι καὶ περὶ τῶν ἰδίων καὶ περὶ τῶν κοινῶν, τοῦ δὲ 
σώματος ὑπηρετῆσαι τοῖς ὑπὸ τῆς ψυχῆς γνωσθεῖσιν. 
Οὕτω δὲ τούτων ἐχόντων, ὁρῶντές τινες τῶν πολὺ 
πρὸ ἡμῶν γεγονότων περὶ μὲν τῶν ἄλλων πολλὰς τέχνας 
συνεστηκυίας, περὶ δὲ τὸ σῶμα καὶ τὴν ψυχὴν οὐδὲν τοιοῦ-
τον συντεταγμένον, εὑρόντες διττὰς ἐπιμελείας κατέλιπον 
ἡμῖν, περὶ μὲν τὰ σώματα τὴν παιδοτριβικὴν, ἧς ἡ γυμνασ-
τικὴ μέρος ἐστὶν, περὶ δὲ τὰς ψυχὰς τὴν φιλοσοφίαν, περὶ 
ἧς ἐγὼ μέλλω ποιεῖσθαι τοὺς λόγους, 
 ἀντιστρόφους 
καὶ σύζυγας καὶ σφίσιν αὐταῖς ὁμολογουμένας, δι' ὧν οἱ 
προεστῶτες αὐτῶν τάς τε ψυχὰς φρονιμωτέρας καὶ τὰ 
σώματα χρησιμώτερα παρασκευάζουσιν, οὐ πολὺ διαστη-
σάμενοι τὰς παιδείας ἀπ' ἀλλήλων, ἀλλὰ παραπλησίαις 
χρώμενοι καὶ ταῖς διδασκαλίαις καὶ ταῖς γυμνασίαις καὶ 
ταῖς ἄλλαις ἐπιμελείαις. 
 Ἐπειδὰν γὰρ λάβωσι 
μαθητὰς, οἱ μὲν παιδοτρίβαι τὰ σχήματα τὰ πρὸς τὴν 
ἀγωνίαν εὑρημένα τοὺς φοιτῶντας διδάσκουσιν, οἱ δὲ 
περὶ τὴν φιλοσοφίαν ὄντες τὰς ἰδέας ἁπάσας, αἷς ὁ 
λόγος τυγχάνει χρώμενος, διεξέρχονται τοῖς μαθηταῖς. 
Ἐμπείρους δὲ τούτων ποιήσαντες καὶ διακριβώσαντες  
ἐν τούτοις πάλιν γυμνάζουσιν αὐτοὺς καὶ πονεῖν ἐθίζουσι 
καὶ συνείρειν καθ' ἓν ἕκαστον ὧν ἔμαθον ἀναγκάζουσιν, 
ἵνα ταῦτα βεβαιότερον κατάσχωσιν καὶ τῶν καιρῶν ἐγγυτέρω 
ταῖς δόξαις γένωνται. Τῷ μὲν γὰρ εἰδέναι περιλαβεῖν 
αὐτοὺς οὐχ οἷόν τ' ἐστιν: ἐπὶ γὰρ ἁπάντων τῶν πραγμάτων 
διαφεύγουσιν τὰς ἐπιστήμας: οἱ δὲ μάλιστα προσέχοντες 
τὸν νοῦν καὶ δυνάμενοι θεωρεῖν τὸ συμβαῖνον ὡς ἐπὶ τὸ 
πολὺ πλειστάκις αὐτῶν τυγχάνουσιν. 
 Τοῦτον δὲ τὸν 
τρόπον ἐπιμελούμενοι καὶ παιδεύοντες μέχρι μὲν τοῦ 
γενέσθαι βελτίους αὐτοὺς αὑτῶν τοὺς μαθητὰς, καὶ σχεῖν 
ἄμεινον τοὺς μὲν τὰς διανοίας, τοὺς δὲ τὰς τῶν σωμάτων 
ἕξεις, ἀμφότεροι δύνανται προαγαγεῖν: ἐκείνην δὲ τὴν 
ἐπιστήμην οὐδέτεροι τυγχάνουσιν ἔχοντες, δι' ἧς ἂν οἱ 
μὲν ἀθλητὰς οὓς βουληθεῖεν, οἱ δὲ ῥήτορας ἱκανοὺς ποιή-
σαιεν, ἀλλὰ μέρος μὲν ἄν τι συμβάλοιντο, τὸ δ' ὅλον αἱ 
δυνάμεις αὗται παραγίγνονται τοῖς καὶ τῇ φύσει καὶ ταῖς 
ἐπιμελείαις διενεγκοῦσιν. 
  Ὁ μὲν οὖν τύπος τῆς φιλοσοφίας τοιοῦτός τίς 
ἐστιν. Ἡγοῦμαι δ' ὑμᾶς μᾶλλον ἂν ἔτι καταμαθεῖν τὴν 
δύναμιν αὐτῆς, εἰ διέλθοιμι τὰς ὑποσχέσεις ἃς ποιούμεθα 
πρὸς τοὺς πλησιάζειν ἡμῖν βουλομένους. 
 Λέγομεν 
γὰρ ὡς δεῖ τοὺς μέλλοντας διοίσειν ἢ περὶ τοὺς λόγους ἢ 
περὶ τὰς πράξεις ἢ περὶ τὰς ἄλλας ἐργασίας πρῶτον μὲν 
πρὸς τοῦτο πεφυκέναι καλῶς, πρὸς ὅπερ ἂν προῃρημένοι 
τυγχάνωσιν, ἔπειτα παιδευθῆναι καὶ λαβεῖν τὴν ἐπιστήμην, 
ἥτις ἂν ᾖ περὶ ἑκάστου, τρίτον ἐντριβεῖς γενέσθαι καὶ 
γυμνασθῆναι περὶ τὴν χρείαν καὶ τὴν ἐμπειρίαν αὐτῶν: ἐκ 
τούτων γὰρ ἐν ἁπάσαις ταῖς ἐργασίαις τελείους γίγνεσθαι 
καὶ πολὺ διαφέροντας τῶν ἄλλων. 
 Εἶναι δὲ τούτων 
προσῆκον ἑκατέροις, τοῖς τε διδάσκουσιν καὶ τοῖς μανθά-
νουσιν, ἴδιον μὲν τοῖς μὲν εἰσενέγκασθαι τὴν φύσιν οἵαν  
δεῖ, τοῖς δὲ δύνασθαι παιδεῦσαι τοὺς τοιούτους, κοινὸν 
δ' ἀμφοτέρων τὸ περὶ τὴν ἐμπειρίαν γυμνάσιον: δεῖν γὰρ 
τοὺς μὲν ἐπιμελῶς ἐπιστατῆσαι τοῖς παιδευομένοις, τοὺς 
δ' ἐγκρατῶς ἐμμεῖναι τοῖς προσταττομένοις. 
 Ταῦτα 
μὲν οὖν ἐστιν ἃ κατὰ πασῶν λέγομεν τῶν τεχνῶν: εἰ δὲ δή 
τις ἀφέμενος τῶν ἄλλων ἔροιτό με, τί τούτων μεγίστην 
ἔχει δύναμιν πρὸς τὴν τῶν λόγων παιδείαν, ἀποκριναίμην 
ἂν ὅτι τὸ τῆς φύσεως ἀνυπέρβλητόν ἐστιν καὶ πολὺ πάν-
των διαφέρει: τὸν γὰρ ἔχοντα τὴν μὲν ψυχὴν εὑρεῖν καὶ 
μαθεῖν καὶ πονῆσαι καὶ μνημονεῦσαι δυναμένην, τὴν δὲ 
φωνὴν καὶ τὴν τοῦ στόματος σαφήνειαν τοιαύτην ὥστε μὴ 
μόνοις τοῖς λεγομένοις, ἀλλὰ καὶ ταῖς τούτων εὐαρμοστίαις 
συμπείθειν τοὺς ἀκούοντας, 
 ἔτι δὲ τὴν τόλμαν, μὴ 
τὴν ἀναισχυντίας σημεῖον γιγνομένην, ἀλλὰ τὴν μετὰ 
σωφροσύνης οὕτω παρασκευάζουσαν τὴν ψυχὴν ὥστε μηδὲν 
ἧττον θαρρεῖν ἐν δὴ πᾶσιν τοῖς πολίταις τοὺς λόγους 
ποιούμενον ἢ πρὸς αὑτὸν διανοούμενον, τίς οὐκ οἶδεν ὅτι 
τυχὼν ὁ τοιοῦτος παιδείας, μὴ τῆς ἀπηκριβωμένης, ἀλλὰ 
τῆς ἐπιπολαίου καὶ πᾶσι κοινῆς, τοιοῦτος ἂν εἴη ῥήτωρ 
οἷος οὐκ οἶδ' εἴ τις τῶν Ἑλλήνων γέγονεν; 
 Καὶ μὲν 
δὴ κἀκείνους ἴσμεν τοὺς καταδεεστέραν μὲν τούτων τὴν 
φύσιν ἔχοντας, ταῖς δ' ἐμπειρίαις καὶ ταῖς ἐπιμελείαις 
προέχοντας, ὅτι γίγνονται κρείττους οὐ μόνον αὑτῶν, 
ἀλλὰ καὶ τῶν εὖ μὲν πεφυκότων, λίαν δ' αὑτῶν κατημελη-
κότων: ὥσθ' ἑκάτερόν τε τούτων δεινὸν ἂν καὶ λέγειν καὶ 
πράττειν ποιήσειεν, ἀμφότερά τε γενόμενα περὶ τὸν αὐτὸν 
ἀνυπέρβλητον ἂν τοῖς ἄλλοις ἀποτελέσειεν. 
 Περὶ 
μὲν οὖν τῆς φύσεως καὶ τῆς ἐμπειρίας ταῦτα γιγνώσκω: 
περὶ δὲ τῆς παιδείας οὐκ ἔχω τοιοῦτον λόγον εἰπεῖν: οὔτε 
γὰρ ὁμοίαν οὔτε παραπλησίαν ἔχει τούτοις τὴν δύναμιν.  
Εἰ γάρ τις διακούσειεν ἅπαντα τὰ περὶ τοὺς λόγους καὶ 
διακριβωθείη μᾶλλον τῶν ἄλλων, λόγων μὲν ποιητὴς τυχὸν 
ἂν χαριέστερος γένοιτο τῶν πολλῶν, εἰς ὄχλον δὲ καταστὰς, 
τούτου μόνον ἀποστερηθεὶς, τοῦ τολμᾶν, οὐδ' ἂν φθέγξα-
σθαι δυνηθείη. 
  Καὶ μηδεὶς οἰέσθω με πρὸς μὲν ὑμᾶς συστέλλειν 
τὴν ὑπόσχεσιν, ἐπειδὰν δὲ διαλέγωμαι πρὸς τοὺς συνεῖναί 
μοι βουλομένους, ἅπασαν ὑπ' ἐμαυτῷ ποιεῖσθαι τὴν δύναμιν: 
φεύγων γὰρ τὰς τοιαύτας αἰτίας, ὅτ' ἠρχόμην περὶ ταύτην 
εἶναι τὴν πραγματείαν, λόγον διέδωκα γράψας, ἐν ᾧ φανή-
σομαι τοῖς τε μείζους ποιουμένοις τὰς ὑποσχέσεις ἐπιτι-
μῶν καὶ τὴν ἐμαυτοῦ γνώμην ἀποφαινόμενος. 
 Ἃ 
μὲν οὖν κατηγορῶ τῶν ἄλλων παραλείψω: καὶ γάρ ἐστι 
πλείω τοῦ καιροῦ τοῦ παρόντος: ἃ δ' αὐτὸς ἀποφαίνομαι 
πειράσομαι διελθεῖν ὑμῖν. Ἄρχομαι δ' ἐνθένδε ποθέν. 
{Ἐκ τοῦ Κατὰ τῶν σοφιστῶν} 
    Εἰ δὲ δεῖ μὴ μόνον κατηγορεῖν τῶν ἄλλων, ἀλλὰ καὶ 
    τὴν ἐμαυτοῦ δηλῶσαι διάνοιαν (14=P. 293 c). 
μέχρι τοῦ 
    καθ' ὃ δ' ἂν ἐλλειφθῇ τι τῶν εἰρημένων, ἀνάγκη ταύτῃ 
    χεῖρον διακεῖσθαι τοὺς πλησιάζοντας (18=P. 295 a). 
  Ταῦτα κομψοτέρως μὲν πέφρασται τῶν ἔμπροσθεν 
εἰρημένων, βούλεται δὲ ταὐτὰ δηλοῦν ἐκείνοις. Ὃ χρὴ 
μέγιστον ὑμῖν γενέσθαι τεκμήριον τῆς ἐμῆς ἐπιεικείας: οὐ 
γὰρ, ὅτε μὲν ἦν νεώτερος, ἀλαζονευόμενος φαίνομαι καὶ 
μεγάλας τὰς ὑποσχέσεις ποιούμενος, ἐπειδὴ δ' ἀπολέλαυκα 
τοῦ πράγματος καὶ πρεσβύτερος γέγονα, τηνικαῦτα ταπει-
νὴν ποιῶν τὴν φιλοσοφίαν, ἀλλὰ τοῖς αὐτοῖς λόγοις χρώ-
μενος ἀκμάζων καὶ παυόμενος αὐτῆς καὶ θαρρῶν καὶ κινδυ- 
νεύων καὶ πρὸς τοὺς βουλομένους πλησιάζειν καὶ πρὸς 
τοὺς μέλλοντας περί μου τὴν ψῆφον οἴσειν, ὥστ' οὐκ οἶδ' 
ὅπως ἄν τις ἀληθέστερος ἢ δικαιότερος περὶ αὐτὴν ἐπι-
δειχθείη γεγενημένος. 
  Ταῦτα μὲν οὖν ἐκείνοις προσκείσθω τοῖς πρότε-
ρον περὶ ἡμῶν εἰρημένοις. Οὐκ ἀγνοῶ δ' ὅτι τοὺς δυσκόλως 
διακειμένους οὐδέν πω τῶν εἰρημένων ἱκανόν ἐστιν ἀπαλ-
λάξαι τῆς διανοίας ταύτης, ἀλλὰ πολλῶν ἔτι δέονται λόγων 
καὶ παντοδαπῶν εἰ μέλλουσιν ἑτέραν μεταλήψεσθαι δόξαν 
ἀνθ' ἧς νῦν τυγχάνουσιν ἔχοντες. 
 Δεῖ δὴ μηδ' ἡμᾶς 
προαπειπεῖν διδάσκοντας καὶ λέγοντας, ἐξ ὧν δυοῖν θάτε-
ρον, ἢ μεταστήσομεν τὰς γνώμας αὐτῶν ἢ τὰς βλασφημίας 
καὶ κατηγορίας, αἷς χρῶνται καθ' ἡμῶν, ἐξελέγξομεν 
ψευδεῖς οὔσας. Εἰσὶν δὲ διτταί. Λέγουσιν γὰρ οἱ μὲν ὡς 
ἔστιν ἡ περὶ τοὺς σοφιστὰς διατριβὴ φλυαρία καὶ φενα-
κισμός: οὐδεμία γὰρ εὕρηται παιδεία τοιαύτη, δι' ἧς 
γένοιτό τις ἂν ἢ περὶ τοὺς λόγους δεινότερος ἢ περὶ τὰς 
πράξεις φρονιμώτερος, ἀλλ' οἱ προέχοντες ἐν τούτοις τῇ 
φύσει τῶν ἄλλων διαφέρουσιν: 
 οἱ δὲ δεινοτέρους 
μὲν ὁμολογοῦσιν εἶναι τοὺς περὶ τὴν μελέτην ταύτην 
ὄντας, οὐ μὴν ἀλλὰ διαφθείρεσθαι καὶ γίγνεσθαι χείρους: 
ἐπειδὰν γὰρ λάβωσιν δύναμιν, τοῖς ἀλλοτρίοις ἐπιβουλεύειν. 
Ὡς οὖν οὐδὲν ὑγιὲς οὐδ' ἀληθὲς οὐδέτεροι τούτων λέγου-
σιν, πολλὰς ἐλπίδας ἔχω πᾶσι φανερὸν ποιήσειν. 
  Πρῶτον δ' ἐνθυμήθητε περὶ τῶν φλυαρίαν φα-
σκόντων εἶναι τὴν παιδείαν, ὡς αὐτοὶ λίαν καταφανῶς 
ληροῦσιν. Διασύρουσι μὲν γὰρ αὐτὴν ὡς οὐδὲν ὠφελεῖν 
δυναμένην, ἀλλ' ἀπάτην καὶ φενακισμὸν οὖσαν, ἀξιοῦσι δὲ 
τοὺς συνόντας ἡμῖν εὐθὺς μὲν προσελθόντας διαφέρειν 
αὐτοὺς αὑτῶν, 
 ὀλίγας δ' ἡμέρας συνδιατρίψαντας  
σοφωτέρους ἐν τοῖς λόγοις καὶ κρείττους φαίνεσθαι τῶν καὶ 
ταῖς ἡλικίαις καὶ ταῖς ἐμπειρίαις προεχόντων, ἐνιαυτὸν δὲ 
μόνον παραμείναντας ῥήτορας ἅπαντας ἀγαθοὺς εἶναι καὶ 
τελείους καὶ μηδὲν φαυλοτέρους τοὺς ἀμελεῖς τῶν πονεῖν 
ἐθελόντων μηδὲ τοὺς ἀφυεῖς τῶν τὰς ψυχὰς ἀνδρικὰς 
ἐχόντων. 
 Καὶ ταῦτα προστάττουσιν, οὔθ' ἡμῶν 
ἀκηκοότες τοιαύτας ποιουμένων τὰς ὑποσχέσεις οὔτ' ἐν 
ταῖς ἄλλαις τέχναις καὶ παιδείαις οὐδὲν ἑωρακότες 
τούτων συμβαῖνον, ἀλλὰ μόλις μὲν ἡμῖν τὰς ἐπιστήμας 
παραγιγνομένας, οὐχ ὁμοίως δ' ἀλλήλοις ὅ τι ἂν μάθωμεν 
ἐξεργαζομένους, ἀλλὰ δύο μὲν ἢ τρεῖς ἐξ ἁπάντων τῶν 
διδασκαλείων ἀγωνιστὰς γιγνομένους, τοὺς δ' ἄλλους 
ἐξ αὐτῶν ἰδιώτας ἀπαλλαττομένους. 
 Καίτοι πῶς 
οὐκ ἄφρονας εἶναι χρὴ νομίζειν τοὺς τὰς δυνάμεις ἐν 
ταῖς ὁμολογουμέναις τῶν τεχνῶν οὐκ ἐνούσας, ταύτας 
ἀπαιτεῖν τολμῶντας παρὰ ταύτης ἣν οὐκ εἶναί φασιν, καὶ 
πλείους τὰς ὠφελείας ἀξιοῦντας γίγνεσθαι παρὰ τῆς 
ἀπιστουμένης ὑφ' αὑτῶν ἢ παρὰ τῶν ἀκριβῶς εὑρῆσθαι 
δοκουσῶν; 
 Χρὴ δὲ τοὺς νοῦν ἔχοντας οὐκ ἀνωμάλως 
ποιεῖσθαι τὰς κρίσεις περὶ τῶν ὁμοίων πραγμάτων, οὐδ' 
ἀποδοκιμάζειν τὴν παιδείαν τὴν ταὐτὰ ταῖς πλείσταις τῶν 
τεχνῶν ἀπεργαζομένην. Τίς γὰρ οὐκ οἶδεν ὑμῶν πολλοὺς 
τῶν ὑπὸ τοῖς σοφισταῖς γενομένων οὐ φενακισθέντας οὐδ' 
οὕτω διατεθέντας ὡς οὗτοι λέγουσιν, 
 ἀλλὰ τοὺς μὲν 
αὐτῶν ἱκανοὺς ἀγωνιστὰς ἀποτελεσθέντας, τοὺς δὲ παι-
δεύειν ἑτέρους δυνηθέντας, ὅσοι δ' αὐτῶν ἰδιωτεύειν ἐβου-
λήθησαν, ἔν τε ταῖς ὁμιλίαις χαριεστέρους ὄντας ἢ πρότε-
ρον ἦσαν, τῶν τε λόγων κριτὰς καὶ συμβούλους ἀκριβεστέ-
ρους τῶν πλείστων γεγενημένους; Ὥστε πῶς χρὴ τῆς 
τοιαύτης διατριβῆς καταφρονεῖν τῆς τοὺς κεχρημένους 
αὐτῇ τοιούτους παρασκευάζειν δυναμένης; 
 Ἀλλὰ  
μὴν καὶ τόδε πάντες ἂν ὁμολογήσειαν, ὅτι τούτους τεχνι-
κωτάτους εἶναι νομίζομεν ἐπὶ πασῶν τῶν τεχνῶν καὶ 
χειρουργιῶν, οἵτινες ἂν τοὺς μαθητὰς ὡς οἷόν θ' ὁμοιοτά-
τους ἐργάτας ἀλλήλοις ἀποδείξωσιν. Τῇ τοίνυν φιλοσοφίᾳ 
φανήσεται καὶ τοῦτο συμβεβηκός. 
 Ὅσοι γὰρ ἡγεμό-
νος ἔτυχον ἀληθινοῦ καὶ νοῦν ἔχοντος, εὑρεθεῖεν ἂν ἐν 
τοῖς λόγοις οὕτως ὁμοίαν τὴν δύναμιν ἔχοντες ὥστε πᾶσιν 
εἶναι φανερὸν ὅτι τῆς αὐτῆς παιδείας μετεσχήκασιν. 
Καίτοι μηδενὸς ἔθους αὐτοῖς ἐγγενομένου κοινοῦ μηδὲ 
διατριβῆς τεχνικῆς ὑπαρξάσης οὐκ ἔστιν ὅπως ἂν εἰς τὴν 
ὁμοιότητα ταύτην κατέστησαν. 
 Ἔτι τοίνυν ὑμῶν 
αὐτῶν οὐδεὶς ἔστιν ὅστις οὐκ ἂν εἰπεῖν ἔχοι πολλοὺς τῶν 
συμπαιδευθέντων, οἳ παῖδες μὲν ὄντες ἀμαθέστατοι τῶν 
ἡλικιωτῶν ἔδοξαν εἶναι, πρεσβύτεροι δὲ γενόμενοι πλέον 
διήνεγκαν πρὸς τὸ φρονεῖν καὶ λέγειν τῶν αὐτῶν τούτων 
ὧν παῖδες ὄντες ἀπελείφθησαν. Ὅθεν μάλιστ' ἄν τις γνοίη 
τὴν ἐπιμέλειαν, ὅσην ἔχει δύναμιν: δῆλον γὰρ ὅτι τότε μὲν 
ἅπαντες τοιαύταις ἐχρῶντο ταῖς διανοίαις οἵας περ ἐξ 
ἀρχῆς ἔφυσαν ἔχοντες, ἄνδρες δὲ γενόμενοι τούτων διή-
νεγκαν καὶ μετήλλαξαν τὴν φρόνησιν τῷ τοὺς μὲν ἐκκε-
χυμένως ζῆν καὶ ῥᾳθύμως, τοὺς δὲ τοῖς τε πράγμασιν καὶ 
σφίσιν αὐτοῖς προσέχειν τὸν νοῦν. 
 Ὅπου δὲ καὶ 
διὰ τὰς αὑτῶν ἐπιμελείας γίγνονταί τινες βελτίους, πῶς 
οὐκ ἂν οὗτοι λαβόντες ἐπιστάτην καὶ πρεσβύτερον καὶ 
πολλῶν πραγμάτων ἔμπειρον, καὶ τὰ μὲν παρειληφότα, τὰ 
δ' αὐτὸν εὑρηκότα, πολὺ ἂν ἔτι πλέον καὶ σφῶν αὐτῶν καὶ 
τῶν ἄλλων διήνεγκαν; 
  Οὐ μόνον δ' ἐκ τούτων, ἀλλὰ καὶ τῶν λοιπῶν εἰκότως 
ἂν ἅπαντες τὴν ἄγνοιαν θαυμάσειαν τῶν τολμώντων οὕτως 
εἰκῇ καταφρονεῖν τῆς φιλοσοφίας, πρῶτον μὲν εἰ πάσας τὰς 
πράξεις καὶ τὰς τέχνας εἰδότες ταῖς μελέταις καὶ ταῖς φιλο- 
πονίαις ἁλισκομένας πρὸς τὴν τῆς φρονήσεως ἄσκησιν 
ταῦτα μηδεμίαν ἡγοῦνται δύναμιν ἔχειν, 
 ἔπειτ' εἰ 
τῶν μὲν σωμάτων μηδὲν οὕτως ἂν φήσειαν εἶναι φαῦλον, ὅ τι 
γυμνασθὲν καὶ πονῆσαν οὐκ ἂν εἴη βέλτιον, τὰς δὲ ψυχὰς 
τὰς ἄμεινον πεφυκυίας τῶν σωμάτων μηδὲν ἂν νομίζουσιν 
γενέσθαι σπουδαιοτέρας παιδευθείσας καὶ τυχούσας τῆς 
προσηκούσης ἐπιμελείας, 
 ἔτι δ' εἰ περὶ τοὺς ἵππους 
καὶ τοὺς κύνας καὶ τὰ πλεῖστα τῶν ζῴων ὁρῶντες τέχνας 
ἔχοντάς τινας, αἷς τὰ μὲν ἀνδρειότερα, τὰ δὲ πραότερα, τὰ 
δὲ φρονιμώτερα ποιοῦσιν, περὶ τὴν τῶν ἀνθρώπων φύσιν 
μηδεμίαν οἴονται τοιαύτην εὑρῆσθαι παιδείαν, ἥτις ἂν 
αὐτοὺς ἐπί τι τούτων ὧνπερ καὶ τὰ θηρία δυνηθείη προα-
γαγεῖν, 
 ἀλλὰ τοσαύτην ἁπάντων ἡμῶν ἀτυχίαν 
κατεγνώκασιν ὥσθ' ὁμολογήσειαν μὲν ἂν ταῖς ἡμετέραις 
διανοίαις ἕκαστον τῶν ὄντων βέλτιον γίγνεσθαι καὶ χρησι-
μώτερον, αὐτοὺς δ' ἡμᾶς τοὺς ἔχοντας τὴν φρόνησιν 
ταύτην, ᾗ πάντα πλείονος ἄξια ποιοῦμεν, τολμῶσιν λέγειν 
ὡς οὐδὲν ἂν ἀλλήλους πρὸς ἐπιείκειαν εὐεργετήσαιμεν. 
Ὃ δὲ πάντων δεινότατον, ὅτι καθ' ἕκαστον τὸν ἐνιαυ-
τὸν θεωροῦντες ἐν τοῖς θαύμασιν τοὺς μὲν λέοντας 
πραότερον διακειμένους πρὸς τοὺς θεραπεύοντας ἢ τῶν 
ἀνθρώπων ἔνιοι πρὸς τοὺς εὖ ποιοῦντας, τὰς δ' ἄρκτους 
καλινδουμένας καὶ παλαιούσας καὶ μιμουμένας τὰς 
ἡμετέρας ἐπιστήμας, 
 οὐδ' ἐκ τούτων δύνανται 
γνῶναι τὴν παιδείαν καὶ τὴν ἐπιμέλειαν, ὅσην ἔχει δύναμιν, 
οὐδ' ὅτι ταῦτα πολὺ ἂν θᾶττον τὴν ἡμετέραν φύσιν ἢ τὴν 
ἐκείνων ὠφελήσειεν: ὥστ' ἀπορῶ πότερον ἄν τις δικαιό-
τερον θαυμάσειεν τὰς πραότητας τὰς τοῖς χαλεπωτάτοις 
τῶν θηρίων ἐγγιγνομένας ἢ τὰς ἀγριότητας τὰς ἐν ταῖς 
ψυχαῖς τῶν τοιούτων ἀνθρώπων ἐνούσας. 
  Ἔχοι δ' ἄν τις πλείω περὶ τούτων εἰπεῖν: ἀλλὰ  
γὰρ ἢν πολλὰ λίαν λέγω περὶ τῶν παρὰ τοῖς πλείστοις 
ὁμολογουμένων, δέδοικα μὴ περὶ τῶν ἀμφισβητουμένων 
ἀπορεῖν δόξω. Παυσάμενος οὖν τούτων ἐπ' ἐκείνους τρέψο-
μαι τοὺς οὐ καταφρονοῦντας μὲν τῆς φιλοσοφίας, πολὺ δὲ 
πικρότερον κατηγοροῦντας αὐτῆς, καὶ μεταφέροντας τὰς 
πονηρίας τὰς τῶν φασκόντων μὲν εἶναι σοφιστῶν, ἄλλο δέ 
τι πραττόντων ἐπὶ τοὺς οὐδὲν τῶν αὐτῶν ἐκείνοις ἐπι-
τηδεύοντας. 
 Ἐγὼ δ' οὐχ ὑπὲρ ἁπάντων τῶν προσ-
ποιουμένων δύνασθαι παιδεύειν ποιοῦμαι τοὺς λόγους, ἀλλ' 
ὑπὲρ τῶν δικαίως τὴν δόξαν ταύτην ἐχόντων. Οἶμαι δὲ 
σαφῶς ἐπιδείξειν τοὺς κατηγοροῦντας ἡμῶν πολὺ τῆς 
ἀληθείας διημαρτηκότας, ἤνπερ ἐθελήσητε διὰ τέλους 
ἀκοῦσαι τῶν λεγομένων. 
  Πρῶτον μὲν οὖν ὁρίσασθαι δεῖ τίνων ὀρεγόμενοι 
καὶ τίνος τυχεῖν βουλόμενοι τολμῶσίν τινες ἀδικεῖν: ἢν γὰρ 
ταῦτα καλῶς περιλάβωμεν, ἄμεινον γνώσεσθε τὰς αἰτίας 
τὰς καθ' ἡμῶν λεγομένας, εἴτ' ἀληθεῖς εἰσιν εἴτε ψευδεῖς. 
Ἐγὼ μὲν οὖν ἡδονῆς ἢ κέρδους ἢ τιμῆς ἕνεκά φημι πάντας 
πάντα πράττειν: ἔξω γὰρ τούτων οὐδεμίαν ἐπιθυμίαν ὁρῶ 
τοῖς ἀνθρώποις ἐγγιγνομένην. 
 Εἰ δὴ ταῦθ' οὕτως 
ἔχει, λοιπόν ἐστι σκέψασθαι τί τούτων ἂν ἡμῖν γίγνοιτο δια-
φθείρουσι τοὺς νεωτέρους. Πότερον ἂν ἡσθεῖμεν ὁρῶντες 
ἢ καὶ πυνθανόμενοι πονηροὺς αὐτοὺς ὄντας καὶ δοκοῦντας 
τοῖς συμπολιτευομένοις; Καὶ τίς οὕτως ἐστὶν ἀναίσθητος, 
ὅστις οὐκ ἂν ἀλγήσειεν τοιαύτης διαβολῆς περὶ αὑτὸν 
γιγνομένης; 
 Ἀλλὰ μὴν οὐδ' ἂν θαυμασθεῖμεν οὐδὲ 
τιμῆς μεγάλης τύχοιμεν τοιούτους τοὺς συνόντας ἀπο-
πέμποντες, ἀλλὰ πολὺ ἂν μᾶλλον καταφρονηθεῖμεν καὶ 
μισηθεῖμεν τῶν ταῖς ἄλλαις πονηρίαις ἐνόχων ὄντων. Καὶ 
μὴν οὐδ' εἰ ταῦτα παρίδοιμεν, χρήματα πλεῖστ' ἂν λάβοιμεν  
οὕτω τῆς παιδείας προεστῶτες. 
 Οἶμαι γὰρ δήπου 
τοῦτό γε πάντας γιγνώσκειν, ὅτι σοφιστῇ μισθὸς κάλλιστός 
ἐστιν καὶ μέγιστος, ἢν τῶν μαθητῶν τινες καλοὶ κἀγαθοὶ 
καὶ φρόνιμοι γένωνται καὶ παρὰ τοῖς πολίταις εὐδοκι-
μοῦντες: οἱ μὲν γὰρ τοιοῦτοι πολλοὺς μετασχεῖν τῆς 
παιδείας εἰς ἐπιθυμίαν καθιστᾶσιν, οἱ δὲ πονηροὶ καὶ τοὺς 
πρότερον συνεῖναι διανοουμένους ἀποτρέπουσιν. Ὥστε 
τίς ἂν ἐν τούτοις τὸ κρεῖττον ἀγνοήσειεν, οὕτω μεγάλην 
τὴν διαφορὰν τῶν πραγμάτων ἐχόντων; 
  Ἴσως οὖν ἄν τις πρὸς ταῦτα τολμήσειεν εἰπεῖν ὡς 
πολλοὶ τῶν ἀνθρώπων διὰ τὰς ἀκρασίας οὐκ ἐμμένουσι 
τοῖς λογισμοῖς, ἀλλ' ἀμελήσαντες τοῦ συμφέροντος ἐπὶ τὰς 
ἡδονὰς ὁρμῶσιν. Ἐγὼ δ' ὁμολογῶ καὶ τῶν ἄλλων πολλοὺς 
καὶ τῶν προσποιουμένων εἶναι σοφιστῶν ἔχειν τινὰς τὴν 
φύσιν ταύτην. 
 Ἀλλ' ὅμως οὐδὲ τῶν τοιούτων οὐδείς 
ἐστιν οὕτως ἀκρατὴς, ὅστις ἂν δέξαιτο καὶ τοὺς μαθητὰς 
εἶναι τοιούτους: τῶν μὲν γὰρ ἡδονῶν τῶν διὰ τὴν ἀκρόασιν 
ἐκείνοις συμβαινουσῶν οὐκ ἂν δύναιτο μετασχεῖν, τῆς δὲ 
δόξης τῆς διὰ τὴν πονηρίαν γιγνομένης αὐτὸς ἂν τὸ πλεῖ-
στον μέρος ἀπολαύσειεν. Ἔπειτα τίνας ἂν καὶ διαφθείραιεν 
καὶ τοὺς πῶς διακειμένους λάβοιεν ἂν μαθητάς; Ἄξιον γὰρ 
καὶ ταῦτα διελθεῖν. 
 Πότερον τοὺς ἤδη κακοήθεις 
ὄντας καὶ πονηρούς; Καὶ τίς ἂν, ἃ παρὰ τῆς αὑτοῦ φύσεως 
ἐπίσταται, ταῦτα παρ' ἑτέρου μανθάνειν ἐπιχειρήσειεν; 
Ἀλλὰ τοὺς ἐπιεικεῖς καὶ χρηστῶν ἐπιτηδευμάτων ἐπιθυ-
μοῦντας; Ἀλλ' οὐδ' ἂν εἷς τῶν τοιούτων τοῖς κακόν τι 
λέγουσιν ἢ πράττουσι διαλεχθῆναι τολμήσειεν. 
 Ἡ-
δέως δ' ἂν κἀκεῖνο πυθοίμην παρὰ τῶν χαλεπῶς ἐχόντων 
πρὸς ἡμᾶς, τίνα ποτὲ γνώμην ἔχουσι περὶ τῶν ἐκ Σικελίας  
καὶ τοῦ Πόντου καὶ τῶν ἄλλων τόπων δεῦρο πλεόντων [ὡς 
ἡμᾶς] ἵνα παιδευθῶσιν. Πότερον αὐτοὺς οἴονται σπανίζον-
τας ἐκεῖ πονηρῶν ἀνθρώπων ἐνθάδε ποιεῖσθαι τὴν πορείαν; 
Ἀλλὰ πανταχοῦ πολλὴν ἀφθονίαν εὕροι τις ἂν τῶν συμ-
πονηρεύεσθαι καὶ συνεξαμαρτάνειν βουλομένων. Ἀλλὰ γὰρ 
οὐ δίκαιον διὰ τοὺς ἀκρατεῖς καὶ πονηροὺς διαβάλλεσθαι καὶ τοὺς 
καλῶς τῇ φιλοσοφίᾳ χρωμένους: οὐδὲ γὰρ εἴ τινες τῶν πολιτῶν 
συκοφάνται καὶ κακοπράγμονες τυγχάνουσιν ὄντες ὥσπερ ὁ κατή-
γορος, προσήκει καὶ τοὺς ἄλλους ἅπαντας δοκεῖν εἶναι τοιούτους, 
ἀλλὰ δεῖ χωρὶς περὶ ἑκάστου διαγιγνώσκειν. Τούτου δ' ἕνεκα καὶ 
τοὺς λόγους ὑμῖν προανέγνων καὶ τοὺς πλησιάσαντάς μοι διῆλθον, 
<δηλῶσαι> βουλόμενος ὅσον διέσταμεν ἀλλήλων. Εὑρήσετε γὰρ οὐδὲν 
τῶν αὐτῶν ἡμᾶς οὔτ' ἐπιτηδεύοντας οὔτε λέγοντας οὔτ' ἀσκοῦντας 
οὔθ' ὑπισχνουμένους: ἀλλ' οὐδὲ τοὺς πλησιάζοντας τῶν αὐτῶν 
ἑκατέροις ἕνεκα συνόντας: ἀλλὰ τοὺς μὲν ἀλαζονείας, τοὺς δὲ παι-
δείας μετασχεῖν βουλομένους. Πρὸς δὲ τούτοις ἴδοιτ' ἂν τοὺς μὲν 
δικαίως ἂν μισηθέντας [ἐν] ἁπάσαις ταῖς Ἑλληνίσι πόλεσιν ἐνοχ-
λοῦντας καὶ ζητοῦντας οὕστινας ἐξαπατήσουσιν, ἐπὶ δὲ τοὺς ἀληθεσ-
τέρους καὶ σπουδαιοτέρους ἐξ ἁπάντων τῶν τόπων [πρὸς] αὐτοὺς 
πλέοντας. Περὶ ὧν ἂν ἡδέως Λυσιμάχου πυθοίμην, τίνα ποτὲ γνώμην 
εἶχε περὶ τῶν ἐκ Σικελίας καὶ τοῦ Πόντου καὶ τῶν ἄλλων τόπων 
δεῦρο πλεόντων ὡς ἡμᾶς ἵνα παιδευθῶσιν. Πότερον αὐτοὺς οἴεται 
σπανίζοντας ἐκεῖ πονηρῶν ἀνθρώπων ἐνθάδε ποιεῖσθαι τὴν πορείαν; 
Ἀλλὰ πανταχοῦ πολλὴν ἀφθονίαν εὕροι τις ἂν τῶν συμπονη-
ρεύεσθαι καὶ συνεξαμαρτάνειν βουλομένων. 
 Ἀλλ' ἵνα 
κακοπράγμονες καὶ συκοφάνται γένωνται, πολλὰ χρήματα 
τελέσαντες; Ἀλλὰ πρῶτον μὲν οἱ ταύτην ἔχοντες τὴν 
γνώμην πολὺ ἂν ἥδιον τὰ τῶν ἄλλων λάβοιεν ἢ δοῖεν ἑτέ- 
ροις ὁτιοῦν τῶν σφετέρων αὐτῶν: ἔτι δὲ τίνες ἂν ὑπὲρ 
πονηρίας ἀργύριον ἀναλώσειαν, ἐξὸν αὐτοῖς μηδὲν δαπανη-
θεῖσιν εἶναι τοιούτοις ὁπόταν βουληθῶσιν; Οὐ γὰρ μαθεῖν, 
ἀλλ' ἐπιχειρῆσαι μόνον δεῖ τοῖς τοιούτοις τῶν ἔργων. 
Ἀλλὰ δῆλον ὅτι καὶ πλέουσι καὶ χρήματα διδόασιν καὶ 
πάντα ποιοῦσιν νομίζοντες αὐτοί τε βελτίους γενήσεσθαι 
καὶ τοὺς ἐνθάδε παιδεύοντας πολὺ φρονιμωτέρους εἶναι 
τῶν παρὰ σφίσιν αὐτοῖς: ἐφ' οἷς ἄξιον ἦν ἅπαντας τοὺς 
πολίτας φιλοτιμεῖσθαι καὶ περὶ πολλοῦ ποιεῖσθαι τοὺς αἰ-
τίους τῇ πόλει τῆς δόξης ταύτης γενομένους. 
 Ἀλλὰ 
γὰρ οὕτω τινὲς ἀγνωμόνως ἔχουσιν ὥστ' εἰδότες καὶ τοὺς 
ξένους τοὺς ἀφικνουμένους καὶ τοὺς προεστῶτας τῆς παι-
δείας οὐδὲν κακὸν ἐπιτηδεύοντας, ἀλλ' ἀπραγμονεστάτους 
μὲν ὄντας τῶν ἐν τῇ πόλει καὶ πλείστην ἡσυχίαν ἄγοντας, 
προσέχοντας δὲ τὸν νοῦν σφίσιν αὐτοῖς καὶ τὰς συνουσίας 
μετ' ἀλλήλων ποιουμένους, 
 ἔτι δὲ τὰ καθ' ἡμέραν 
εὐτελέστατα καὶ κοσμιώτατα ζῶντας, καὶ τῶν λόγων ἐπιθυ-
μοῦντας, οὐ τῶν ἐπὶ τοῖς ἰδίοις συμβολαίοις λεγομένων 
οὐδὲ τῶν λυπούντων τινὰς, ἀλλὰ τῶν παρὰ πᾶσιν ἀνθρώ-
ποις εὐδοκιμούντων, ὅμως τολμῶσι βλασφημεῖν περὶ αὐτῶν 
καὶ λέγειν ὡς ταύτην ποιοῦνται τὴν μελέτην ἵν' ἐν τοῖς 
ἀγῶσιν παρὰ τὸ δίκαιον πλεονεκτῶσιν. 
 Καίτοι τίνες 
ἂν ἀδικίαν καὶ κακίαν ἀσκοῦντες σωφρονέστερον τῶν ἄλλων 
ζῆν ἐθελήσειαν; Τίνας δὲ πώποθ' ἑωράκασιν οἱ ταῦτα 
λέγοντες ἀναβαλλομένους καὶ θησαυριζομένους τὰς πονη-
ρίας, ἀλλ' οὐκ εὐθὺς τῇ φύσει τῇ παρούσῃ χρωμένους; 
  Χωρὶς δὲ τούτων, εἴπερ ἡ περὶ τοὺς λόγους 
δεινότης ποιεῖ τοῖς ἀλλοτρίοις ἐπιβουλεύειν, προσῆκεν 
ἅπαντας τοὺς δυναμένους εἰπεῖν πολυπράγμονας καὶ  
συκοφάντας εἶναι: ταὐτὸ γὰρ αἴτιον ἐν ἅπασιν ταὐτὸν 
πέφυκεν ἐνεργάζεσθαι. 
 Νῦν δ' εὑρήσετε καὶ τῶν 
ἐν τῷ παρόντι πολιτευομένων καὶ τῶν νεωστὶ τετελευτη-
κότων τοὺς πλείστην ἐπιμέλειαν τῶν λόγων ποιουμένους 
βελτίστους ὄντας τῶν ἐπὶ τὸ βῆμα παριόντων, ἔτι δὲ 
τῶν παλαιῶν τοὺς ἀρίστους ῥήτορας καὶ μεγίστην δόξαν 
λαβόντας πλείστων ἀγαθῶν αἰτίους τῇ πόλει γεγενημέ-
νους, ἀρξαμένους ἀπὸ Σόλωνος. 
 Ἐκεῖνός τε γὰρ 
προστάτης τοῦ δήμου καταστὰς οὕτως ἐνομοθέτησεν καὶ 
τὰ πράγματα διέταξεν καὶ τὴν πόλιν κατεσκεύασεν ὥστ' 
ἔτι καὶ νῦν ἀγαπᾶσθαι τὴν διοίκησιν τὴν ὑπ' ἐκείνου 
συνταχθεῖσαν: μετὰ δὲ ταῦτα Κλεισθένης ἐκπεσὼν ἐκ τῆς 
πόλεως ὑπὸ τῶν τυράννων, λόγῳ πείσας τοὺς Ἀμφι-
κτύονας δανεῖσαι τῶν τοῦ θεοῦ χρημάτων αὑτῷ, τόν 
τε δῆμον κατήγαγεν καὶ τοὺς τυράννους ἐξέβαλεν καὶ τὴν 
δημοκρατίαν ἐκείνην κατέστησεν τὴν αἰτίαν τοῖς Ἕλλησιν 
τῶν μεγίστων ἀγαθῶν γενομένην: 
 ἐπὶ δὲ τούτῳ 
Θεμιστοκλῆς ἡγεμὼν ἐν τῷ πολέμῳ τῷ Περσικῷ γενό-
μενος, συμβουλεύσας τοῖς προγόνοις ἡμῶν ἐκλιπεῖν τὴν 
πόλιν, _ὃ τίς ἂν οἷός τ' ἐγένετο πεῖσαι μὴ πολὺ τῷ 
λόγῳ διενεγκών; _εἰς τοῦτ' αὐτῶν τὰ πράγματα προή-
γαγεν, ὥστ' ὀλίγας ἡμέρας ἀνάστατοι γενόμενοι πολὺν 
χρόνον δεσπόται τῶν Ἑλλήνων κατέστησαν: 
 τὸ 
δὲ τελευταῖον Περικλῆς καὶ δημαγωγὸς ὢν ἀγαθὸς καὶ 
ῥήτωρ ἄριστος οὕτως ἐκόσμησε τὴν πόλιν καὶ τοῖς ἱεροῖς 
καὶ τοῖς ἀναθήμασιν καὶ τοῖς ἄλλοις ἅπασιν ὥστ' ἔτι καὶ 
νῦν τοὺς εἰσαφικνουμένους εἰς αὐτὴν νομίζειν μὴ μόνον 
ἄρχειν ἀξίαν εἶναι τῶν Ἑλλήνων, ἀλλὰ καὶ τῶν ἄλλων 
ἁπάντων, καὶ πρὸς τούτοις εἰς τὴν ἀκρόπολιν οὐκ ἐλάττω 
μυρίων ταλάντων ἀνήνεγκεν. 
 Καὶ τούτων τῶν ἀνδρῶν 
τῶν τηλικαῦτα διαπραξαμένων οὐδεὶς λόγων ἠμέλησεν,  
ἀλλὰ τοσούτῳ μᾶλλον τῶν ἄλλων προσέσχον αὐτοῖς τὸν 
νοῦν, ὥστε Σόλων μὲν τῶν ἑπτὰ σοφιστῶν ἐκλήθη καὶ 
ταύτην ἔσχε τὴν ἐπωνυμίαν τὴν νῦν ἀτιμαζομένην καὶ 
κρινομένην παρ' ὑμῖν, Περικλῆς δὲ δυοῖν ἐγένετο μαθη-
τὴς, Ἀναξαγόρου τε τοῦ Κλαζομενίου καὶ Δάμωνος 
τοῦ κατ' ἐκεῖνον τὸν χρόνον φρονιμωτάτου δόξαντος 
εἶναι τῶν πολιτῶν. 
 Ὥστ' ἐκ τίνων ἄν τις ὑμῖν 
σαφέστερον ἐπιδείξειεν, ὡς οὐχ αἱ δυνάμεις αἱ τῶν λόγων 
κακοπράγμονας τοὺς ἀνθρώπους ποιοῦσιν; Ἀλλ' οἱ τοι-
αύτην τὴν φύσιν ἔχοντες οἵαν περ ὁ κατήγορος, πονηροῖς, 
οἶμαι, καὶ τοῖς λόγοις καὶ τοῖς πράγμασιν χρώμενοι δια-
τελοῦσιν. 
  Ἔχω δὲ δεῖξαι καὶ τόπους, ἐν οἷς ἔξεστιν ἰδεῖν 
τοῖς βουλομένοις τοὺς πολυπράγμονας καὶ τοὺς ταῖς 
αἰτίαις ἐνόχους ὄντας, ἃς οὗτοι τοῖς σοφισταῖς ἐπιφέ-
ρουσιν. Ἐν γὰρ ταῖς σανίσιν ταῖς ὑπὸ τῶν ἀρχόντων 
ἐκτιθεμέναις ἀναγκαῖόν ἐστιν, ἐν μὲν ταῖς τῶν θεσμοθετῶν 
ἀμφοτέρους ἐνεῖναι, τούς τε τὴν πόλιν ἀδικοῦντας καὶ 
τοὺς συκοφαντοῦντας, ἐν δὲ ταῖς τῶν ἕνδεκα τούς τε 
κακουργοῦντας καὶ τοὺς τούτοις ἐφεστῶτας, ἐν δὲ ταῖς 
τῶν τετταράκοντα τούς τ' ἐν τοῖς ἰδίοις πράγμασιν ἀδι-
κοῦντας καὶ τοὺς μὴ δικαίως ἐγκαλοῦντας: 
 ἐν 
αἷς τοῦτον μὲν καὶ τοὺς τούτου φίλους εὕροιτ' ἂν ἐν 
πολλαῖς ἐγγεγραμμένους, ἐμὲ δὲ καὶ τοὺς περὶ τὴν αὐτὴν 
ἐμοὶ διατριβὴν ὄντας οὐδ' ἐν μιᾷ τούτων ἐνόντας, ἀλλ' 
οὕτω τὰ περὶ ἡμᾶς αὐτοὺς διοικοῦντας ὥστε μηδὲν 
δεῖσθαι τῶν ἀγώνων τῶν παρ' ὑμῖν. 
 Καίτοι τοὺς 
μήτ' ἐν ταῖς πραγματείαις ταύταις ὄντας μήτ' ἀκολάστως 
ζῶντας μήτε περὶ ἄλλην πρᾶξιν μηδεμίαν αἰσχρὰν γεγενη-
μένους πῶς οὐκ ἐπαινεῖσθαι προσήκει μᾶλλον ἢ κρίνε- 
σθαι; Δῆλον γὰρ ὅτι τοιαῦτα τοὺς συνόντας παιδεύομεν 
οἷά περ αὐτοὶ τυγχάνομεν ἐπιτηδεύοντες. 
  Ἔτι τοίνυν γνώσεσθε σαφέστερον ἐκ τῶν ῥηθή-
σεσθαι μελλόντων, ὡς πόρρω τοῦ διαφθείρειν τοὺς νεωτέ-
ρους ἐσμέν. Εἰ γάρ τι τοιοῦτον ἐποιοῦμεν, οὐκ ἂν 
Λυσίμαχος ἦν ὁ λυπούμενος ὑπὲρ αὐτῶν οὐδ' ἄλλος οὐδεὶς 
τῶν τοιούτων, ἀλλὰ τοὺς πατέρας ἂν ἑωρᾶτε τῶν συνόν-
των ἡμῖν καὶ τοὺς οἰκείους ἀγανακτοῦντας καὶ γραφο-
μένους καὶ δίκην ζητοῦντας παρ' ἡμῶν λαμβάνειν. 
Νῦν δ' ἐκεῖνοι μὲν συνιστᾶσιν τοὺς παῖδας τοὺς αὑτῶν 
καὶ χρήματα διδόασιν, καὶ χαίρουσιν ὁπόταν ὁρῶσιν 
αὐτοὺς μεθ' ἡμῶν ἡμερεύοντας, οἱ δὲ συκοφάνται δια-
βάλλουσι καὶ πράγματα παρέχουσιν ἡμῖν, ὧν τίνες ἂν 
ἥδιον ἴδοιεν πολλοὺς τῶν πολιτῶν διαφθειρομένους καὶ 
πονηροὺς γιγνομένους; Ἴσασι γὰρ σφᾶς αὐτοὺς ἐν μὲν 
τοῖς τοιούτοις δυναστεύοντας, ὑπὸ δὲ τῶν καλῶν κἀγαθῶν 
καὶ νοῦν ἐχόντων ἀπολλυμένους ὁπόταν ληφθῶσιν. 
Ὥσθ' οὗτοι μὲν σωφρονοῦσιν ἀναιρεῖν ζητοῦντες ἁπάσας 
τὰς τοιαύτας διατριβὰς, ἐν αἷς ἡγοῦνται βελτίους γενο-
μένους χαλεπωτέρους ἔσεσθαι ταῖς αὑτῶν πονηρίαις καὶ 
συκοφαντίαις, ὑμᾶς δὲ προσήκει τἀναντία τούτοις πράτ-
τειν καὶ ταῦτα νομίζειν εἶναι κάλλιστα τῶν ἐπιτηδευμά-
των, οἷς ἂν τούτους ὁρᾶτε μάλιστα πολεμοῦντας. 
  Ἄτοπον δέ τι τυγχάνω πεπονθώς: εἰρήσεται γὰρ, 
εἰ καί τινες λίαν εὐμετάβολον εἶναί με φήσουσιν. Ὀλίγῳ 
μὲν γὰρ πρότερον ἔλεγον ὡς πολλοὶ τῶν καλῶν κἀγαθῶν 
ἀνδρῶν διεψευσμένοι τῆς φιλοσοφίας τραχύτερον πρὸς 
αὐτὴν ἔχουσιν: νῦν δ' οὕτως ἐναργεῖς ὑπείληφα τοὺς 
λόγους εἶναι τοὺς εἰρημένους καὶ πᾶσι φανεροὺς ὥστ'  
οὐδεὶς ἀγνοεῖν μοι δοκεῖ τὴν δύναμιν αὐτῆς οὐδὲ κατα-
γιγνώσκειν ἡμῶν ὡς διαφθείρομεν τοὺς μαθητὰς, οὐδὲ 
πεπονθέναι τοιοῦτον οὐδὲν οἷον αὐτοὺς ὀλίγῳ πρότερον 
ᾐτιώμην: 
 ἀλλ' εἰ δεῖ τἀληθὲς εἰπεῖν καὶ τὸ νῦν ἐν 
τῇ διανοίᾳ μοι παρεστηκὸς, ἡγοῦμαι πάντας τοὺς φιλο-
τίμως διακειμένους, ἐπιθυμητικῶς ἔχοντας τοῦ φρονεῖν 
εὖ καὶ λέγειν, αὐτοὺς μὲν ἀμελεῖν τούτων, τοὺς μὲν διὰ 
ῥᾳθυμίαν, τοὺς δὲ καταμεμφομένους τὴν φύσιν τὴν 
αὑτῶν, τοὺς δὲ δι' ἄλλας τινὰς προφάσεις, παμπληθεῖς 
δ' εἰσὶν, 
 πρὸς δὲ τοὺς πολλὴν ἐπιμέλειαν ποιου-
μένους καὶ τυχεῖν βουλομένους, ὧν εἰς ἐπιθυμίαν 
αὐτοὶ καθεστᾶσιν, δυσκόλως ἔχειν καὶ ζηλοτυπεῖν καὶ 
τὰς ψυχὰς τεταραγμένως διακεῖσθαι καὶ πεπονθέναι 
παραπλήσια τοῖς ἐρῶσιν: τίνα γὰρ ἄν τις αὐτοῖς ἐπε-
νεγκεῖν αἰτίαν ἔχοι πρεπωδεστέραν ταύτης; 
 Οἵ-
τινες μακαρίζουσι μὲν καὶ ζηλοῦσι τοὺς καλῶς χρῆσθαι 
τῷ λόγῳ δυναμένους, ἐπιτιμῶσιν δὲ τῶν νεωτέρων τοῖς 
τυχεῖν ταύτης τῆς τιμῆς βουλομένοις. Καὶ τοῖς μὲν 
θεοῖς οὐδεὶς ἔστιν ὅστις οὐκ ἂν εὔξαιτο μάλιστα μὲν 
αὐτὸς δύνασθαι λέγειν, εἰ δὲ μὴ, τοὺς παῖδας καὶ τοὺς 
οἰκείους τοὺς αὑτοῦ. 
 Τοὺς δὲ πόνῳ καὶ φιλοσοφίᾳ 
τοῦτο κατεργάσασθαι πειρωμένους, ὃ παρὰ τῶν θεῶν 
αὐτοὶ βούλονται λαβεῖν, οὐδέν φασιν τῶν δεόντων πράτ-
τειν, ἀλλ' ἐνίοτε μὲν ὡς ἐξηπατημένων καὶ πεφενακισ-
μένων προσποιοῦνται καταγελᾶν αὐτῶν, ὁπόταν δὲ τύχωσι, 
μεταβαλόντες ὡς περὶ πλεονεκτεῖν δυναμένων τοὺς λόγους 
ποιοῦνται. 
 Καὶ συμβούλοις μὲν, ὅταν κίνδυνός τις 
καταλάβῃ τὴν πόλιν, τοῖς ἄριστα περὶ τῶν πραγμάτων 
λέγουσιν, τούτοις χρῶνται, καὶ πράττουσιν ὅ τι ἂν οἱ 
τοιοῦτοι παραινέσωσιν: περὶ δὲ τοὺς ἔργον ποιουμένους 
ὅπως χρησίμους αὑτοὺς ἐν τοῖς καιροῖς τοῖς τοιούτοις  
τῇ πόλει παρασχήσουσιν, βλασφημεῖν οἴονται χρῆναι. Καὶ 
Θηβαίοις μὲν καὶ τοῖς ἄλλοις ἐχθροῖς τὴν ἀμαθίαν ὀνει-
δίζουσιν, τοὺς δ' ἐκ παντὸς τρόπου ζητοῦντας τὴν 
νόσον ταύτην διαφυγεῖν λοιδοροῦντες διατελοῦσιν. 
Ὃ δ' οὐ μόνον ταραχῆς σημεῖόν ἐστιν, ἀλλὰ καὶ τῆς 
περὶ τοὺς θεοὺς ὀλιγωρίας: τὴν μὲν γὰρ Πειθὼ μίαν 
τῶν θεῶν νομίζουσιν εἶναι καὶ τὴν πόλιν ὁρῶσιν καθ' 
ἕκαστον τὸν ἐνιαυτὸν θυσίαν αὐτῇ ποιουμένην, τοὺς δὲ 
τῆς δυνάμεως ἧς ἡ θεὸς ἔχει μετασχεῖν βουλομένους ὡς 
κακοῦ πράγματος ἐπιθυμοῦντας διαφθείρεσθαί φασιν. 
Ὃ δὲ πάντων δεινότατον, ὅτι προκρίναιεν μὲν ἂν 
τὴν ψυχὴν σπουδαιοτέραν εἶναι τοῦ σώματος, οὕτω δὲ 
γιγνώσκοντες ἀποδέχονται μᾶλλον τοὺς γυμναζομένους 
τῶν φιλοσοφούντων. Καίτοι πῶς οὐκ ἄλογον τοὺς τοῦ 
φαυλοτέρου ποιουμένους τὴν ἐπιμέλειαν ἐπαινεῖν μᾶλλον 
ἢ τοὺς τοῦ σπουδαιοτέρου, καὶ ταῦτα πάντων εἰδότων 
διὰ μὲν εὐεξίαν σώματος οὐδὲν πώποτε τὴν πόλιν τῶν 
ἐλλογίμων ἔργων διαπραξαμένην, διὰ δὲ φρόνησιν ἀνδρὸς 
εὐδαιμονεστάτην καὶ μεγίστην τῶν Ἑλληνίδων πόλεων 
γενομένην; 
  Πολὺ δ' ἄν τις ἔχοι πλείους τούτων ἐναντιώσεις 
συναγαγεῖν τῶν ἀκμαζόντων τε μᾶλλον ἠγὼ καὶ τοῦ καιροῦ 
τοῦ παρόντος μὴ φροντιζόντων ἐπεὶ καὶ τάδε περὶ τῶν 
αὐτῶν τούτων ἔνεστιν εἰπεῖν. Φέρε γὰρ, εἴ τινες πολλὰ 
χρήματα παρὰ τῶν προγόνων παραλαβόντες τῇ μὲν πόλει 
μηδὲν εἶεν χρήσιμοι, τοὺς δὲ πολίτας ὑβρίζοιεν καὶ 
τούς τε παῖδας καὶ τὰς γυναῖκας αἰσχύνοιεν, ἔστιν ὅστις 
ἂν τοὺς αἰτίους τοῦ πλούτου μέμψασθαι τολμήσειεν, ἀλλ' 
οὐκ ἂν αὐτοὺς τοὺς ἐξαμαρτάνοντας κολάζειν ἀξιώσειεν; 
Τί δ' εἴ τινες ὁπλομαχεῖν μαθόντες πρὸς μὲν τοὺς  
πολεμίους μὴ χρῷντο ταῖς ἐπιστήμαις, ἐπανάστασιν δὲ 
ποιήσαντες πολλοὺς τῶν πολιτῶν διαφθείραιεν, ἢ καὶ 
πυκτεύειν καὶ παγκρατιάζειν ὡς οἷόν τ' ἄριστα παιδευ-
θέντες τῶν μὲν ἀγώνων ἀμελοῖεν, τοὺς δ' ἀπαντῶντας 
τύπτοιεν, τίς οὐκ ἂν τούτων τοὺς μὲν διδασκάλους ἐπαι-
νέσειεν, τοὺς δὲ κακῶς χρωμένους οἷς ἔμαθον ἀπο-
κτείνειεν; 
 Οὐκοῦν χρὴ καὶ περὶ τῶν λόγων τὴν 
αὐτὴν ἔχειν διάνοιαν ἥνπερ καὶ περὶ τῶν ἄλλων, καὶ μὴ 
περὶ τῶν ὁμοίων τἀναντία γιγνώσκειν, μηδὲ πρὸς τοιοῦτον 
πρᾶγμα δυσμενῶς φαίνεσθαι διακειμένους, ὃ πάντων τῶν 
ἐνόντων ἐν τῇ τῶν ἀνθρώπων φύσει πλείστων ἀγαθῶν 
αἴτιόν ἐστιν. Τοῖς μὲν γὰρ ἄλλοις οἷς ἔχομεν, ἅπερ ἤδη 
καὶ πρότερον εἶπον, οὐδὲν τῶν ζῴων διαφέρομεν, ἀλλὰ 
πολλῶν καὶ τῷ τάχει καὶ τῇ ῥώμῃ καὶ ταῖς ἄλλαις εὐπο-
ρίαις καταδεέστεροι τυγχάνομεν ὄντες: 
 ἐγγενομέ-
νου δ' ἡμῖν τοῦ πείθειν ἀλλήλους καὶ δηλοῦν πρὸς ἡμᾶς 
αὐτοὺς περὶ ὧν ἂν βουληθῶμεν, οὐ μόνον τοῦ θηριωδῶς 
ζῆν ἀπηλλάγημεν, ἀλλὰ καὶ συνελθόντες πόλεις ᾠκίσαμεν 
καὶ νόμους ἐθέμεθα καὶ τέχνας εὕρομεν, καὶ σχεδὸν 
ἅπαντα τὰ δι' ἡμῶν μεμηχανημένα λόγος ἡμῖν ἐστιν ὁ 
συγκατασκευάσας. 
 Οὗτος γὰρ περὶ τῶν δικαίων καὶ 
τῶν ἀδίκων καὶ τῶν καλῶν καὶ τῶν αἰσχρῶν ἐνομοθέτησεν, 
ὧν μὴ διαταχθέντων οὐκ ἂν οἷοί τ' ἦμεν οἰκεῖν μετ' 
ἀλλήλων. Τούτῳ καὶ τοὺς κακοὺς ἐξελέγχομεν καὶ τοὺς 
ἀγαθοὺς ἐγκωμιάζομεν. Διὰ τούτου τούς τ' ἀνοήτους 
παιδεύομεν καὶ τοὺς φρονίμους δοκιμάζομεν: τὸ γὰρ λέγειν 
ὡς δεῖ τοῦ φρονεῖν εὖ μέγιστον σημεῖον ποιούμεθα, καὶ 
λόγος ἀληθὴς καὶ νόμιμος καὶ δίκαιος ψυχῆς ἀγαθῆς καὶ 
πιστῆς εἴδωλόν ἐστιν. 
 Μετὰ τούτου καὶ περὶ τῶν 
ἀμφισβητησίμων ἀγωνιζόμεθα καὶ περὶ τῶν ἀγνοουμένων 
σκοπούμεθα: ταῖς γὰρ πίστεσιν, αἷς τοὺς ἄλλους λέγοντες  
πείθομεν, ταῖς αὐταῖς ταύταις βουλευόμενοι χρώμεθα, 
καὶ ῥητορικοὺς μὲν καλοῦμεν τοὺς ἐν τῷ πλήθει λέγειν 
δυναμένους, εὐβούλους δὲ νομίζομεν, οἵτινες ἂν αὐτοὶ 
πρὸς αὑτοὺς ἄριστα περὶ τῶν πραγμάτων διαλεχθῶσιν. 
Εἰ δὲ δεῖ συλλήβδην περὶ τῆς δυνάμεως ταύτης 
εἰπεῖν, οὐδὲν τῶν φρονίμως πραττομένων εὑρήσομεν 
ἀλόγως γιγνόμενον, ἀλλὰ καὶ τῶν ἔργων καὶ τῶν δια-
νοημάτων ἁπάντων ἡγεμόνα λόγον ὄντα, καὶ μάλιστα 
χρωμένους αὐτῷ τοὺς πλεῖστον νοῦν ἔχοντας. Ὧν οὐδὲν 
ἐνθυμηθεὶς Λυσίμαχος κατηγορεῖν ἐτόλμησε τῶν ἐπιθυ-
μούντων τοιούτου πράγματος, ὃ τοσούτων τὸ πλῆθος καὶ 
τηλικούτων τὸ μέγεθος ἀγαθῶν αἴτιόν ἐστιν. 
  Καὶ τί δεῖ τούτου θαυμάζειν, ὅπου καὶ τῶν περὶ 
τὰς ἔριδας σπουδαζόντων ἔνιοί τινες ὁμοίως βλασφη-
μοῦσιν περὶ τῶν λόγων τῶν κοινῶν καὶ τῶν χρησίμων ὥσπερ 
οἱ φαυλότατοι τῶν ἀνθρώπων, οὐκ ἀγνοοῦντες τὴν δύναμιν 
αὐτῶν, οὐδ' ὅτι τάχιστ' ἂν οὗτοι τοὺς χρωμένους ὠφελή-
σειαν, ἀλλ' ἐλπίζοντες, ἢν τούτους διαβάλωσιν, τοὺς αὑτῶν 
ἐντιμοτέρους ποιήσειν. 
 Περὶ ὧν δυνηθείην μὲν ἂν 
ἴσως διαλεχθῆναι πολὺ πικρότερον ἢ 'κεῖνοι περὶ ἡμῶν: οὐ-
δέτερον δ' οἶμαι δεῖν, οὔθ' ὅμοιος γίγνεσθαι τοῖς ὑπὸ τοῦ 
φθόνου διεφθαρμένοις, οὔτε ψέγειν τοὺς μηδὲν μὲν κακὸν 
τοὺς συνόντας ἐργαζομένους, ἧττον δ' ἑτέρων εὐεργετεῖν 
δυναμένους. Οὐ μὴν ἀλλὰ μικρά γε μνησθήσομαι περὶ 
αὐτῶν, μάλιστα μὲν ὅτι κἀκεῖνοι περὶ ἡμῶν, ἔπειθ' ὅπως 
ἂν ὑμεῖς σαφέστερον εἰδότες τὴν δύναμιν αὐτῶν οὕτω 
διακέησθε πρὸς ἑκάστους ἡμῶν ὥσπερ δίκαιόν ἐστιν, 
πρὸς δὲ τούτοις ἵνα καὶ τοῦτο ποιήσω φανερὸν, ὅτι 
περὶ τοὺς πολιτικοὺς λόγους ἡμεῖς ὄντες, οὓς ἐκεῖνοί 
φασιν εἶναι φιλαπεχθήμονας, πολὺ πραότεροι τυγχάνομεν  
αὐτῶν ὄντες: οἱ μὲν γὰρ ἀεί τι περὶ ἡμῶν φλαῦρον λέγου-
σιν, ἐγὼ δ' οὐδὲν ἂν εἴποιμι τοιοῦτον, ἀλλὰ ταῖς ἀληθείαις 
χρήσομαι περὶ αὐτῶν. 
 Ἡγοῦμαι γὰρ καὶ τοὺς ἐν 
τοῖς ἐριστικοῖς λόγοις δυναστεύοντας καὶ τοὺς περὶ τὴν 
ἀστρολογίαν καὶ γεωμετρίαν καὶ τὰ τοιαῦτα τῶν μαθημάτων 
διατρίβοντας οὐ βλάπτειν, ἀλλ' ὠφελεῖν τοὺς συνόντας, 
ἐλάττω μὲν ὧν ὑπισχνοῦνται, πλείω δ' ὧν τοῖς ἄλλοις 
δοκοῦσιν. 
 Οἱ μὲν γὰρ πλεῖστοι τῶν ἀνθρώπων ὑπει-
λήφασιν ἀδολεσχίαν καὶ μικρολογίαν εἶναι τὰ τοιαῦτα τῶν 
μαθημάτων: οὐδὲν γὰρ αὐτῶν οὔτ' ἐπὶ τῶν ἰδίων 
οὔτ' ἐπὶ τῶν κοινῶν εἶναι χρήσιμον, ἀλλ' οὐδ' ἐν ταῖς 
μνείαις οὐδένα χρόνον ἐμμένειν ταῖς τῶν μαθόντων 
διὰ τὸ μήτε τῷ βίῳ παρακολουθεῖν μήτε ταῖς πράξεσιν 
ἐπαμύνειν, ἀλλ' ἔξω παντάπασιν εἶναι τῶν ἀναγκαίων. 
Ἐγὼ δ' οὔθ' οὕτως οὔτε πόρρω τούτων ἔγνωκα περὶ 
αὐτῶν, ἀλλ' οἵ τε νομίζοντες μηδὲν χρησίμην εἶναι τὴν 
παιδείαν ταύτην πρὸς τὰς πράξεις ὀρθῶς μοι δοκοῦσιν 
γιγνώσκειν, οἵ τ' ἐπαινοῦντες αὐτὴν ἀληθῆ λέγειν. Διὰ 
τοῦτο δ' οὐχ ὁμολογούμενον αὐτὸν αὑτῷ τὸν λόγον εἴρηκα, 
διότι καὶ ταῦτα τὰ μαθήματα τὴν φύσιν οὐδὲν ὁμοίαν ἔχει 
τοῖς ἄλλοις οἷς διδασκόμεθα. 
 Τὰ μὲν γὰρ ἄλλα τότ' 
ὠφελεῖν ἡμᾶς πέφυκεν ὅταν λάβωμεν αὐτῶν τὴν ἐπιστή-
μην, ταῦτα δὲ τοὺς μὲν ἀπηκριβωμένους οὐδὲν ἂν εὐεργε-
τήσειεν πλὴν τοὺς ἐντεῦθεν ζῆν προῃρημένους, τοὺς δὲ 
μανθάνοντας ὀνίνησιν: 
 περὶ γὰρ τὴν περιττολογίαν 
καὶ τὴν ἀκρίβειαν τῆς ἀστρολογίας καὶ γεωμετρίας διατρί-
βοντες καὶ δυσκαταμαθήτοις πράγμασιν ἀναγκαζόμενοι 
προσέχειν τὸν νοῦν, ἔτι δὲ συνεθιζόμενοι μένειν καὶ πονεῖν 
ἐπὶ τοῖς λεγομένοις καὶ δεικνυμένοις καὶ μὴ πεπλανη- 
μένην ἔχειν τὴν διάνοιαν, ἐν τούτοις γυμνασθέντες καὶ 
παροξυνθέντες ῥᾷον καὶ θᾶττον τὰ σπουδαιότερα καὶ 
πλείονος ἄξια τῶν πραγμάτων ἀποδέχεσθαι καὶ μανθάνειν 
δύνανται. 
 Φιλοσοφίαν μὲν οὖν οὐκ οἶμαι δεῖν προσα-
γορεύειν τὴν μηδὲν ἐν τῷ παρόντι μήτε πρὸς τὸ λέγειν 
μήτε πρὸς τὸ πράττειν ὠφελοῦσαν, γυμνασίαν μέντοι τῆς 
ψυχῆς καὶ παρασκευὴν φιλοσοφίας καλῶ τὴν διατριβὴν τὴν 
τοιαύτην, ἀνδρικωτέραν μὲν ἧς οἱ παῖδες ἐν τοῖς διδασκα-
λείοις ποιοῦνται, τὰ δὲ πλεῖστα παραπλησίαν: 
 καὶ 
γὰρ ἐκείνων οἱ περὶ τὴν γραμματικὴν καὶ τὴν μουσικὴν καὶ 
τὴν ἄλλην παιδείαν διαπονηθέντες πρὸς μὲν τὸ βέλτιον 
εἰπεῖν ἢ βουλεύσασθαι περὶ τῶν πραγμάτων οὐδεμίαν πω 
λαμβάνουσιν ἐπίδοσιν, αὐτοὶ δ' αὑτῶν εὐμαθέστεροι γίγνον-
ται πρὸς τὰ μείζω καὶ σπουδαιότερα τῶν μαθημάτων. 
Διατρῖψαι μὲν οὖν περὶ τὰς παιδείας ταύτας χρόνον 
τινὰ συμβουλεύσαιμ' ἂν τοῖς νεωτέροις, μὴ μέντοι περιιδεῖν 
τὴν φύσιν τὴν αὑτῶν κατασκελετευθεῖσαν ἐπὶ τούτοις μηδ' 
ἐξοκείλασαν εἰς τοὺς λόγους τοὺς τῶν παλαιῶν σοφιστῶν, 
ὧν ὁ μὲν ἄπειρον τὸ πλῆθος ἔφησεν εἶναι τῶν ὄντων, 
Ἐμπεδοκλῆς δὲ τέτταρα καὶ νεῖκος καὶ φιλίαν ἐν αὐτοῖς, 
Ἴων δ' οὐ πλείω τριῶν, Ἀλκμέων δὲ δύο μόνα, Παρμενίδης 
δὲ καὶ Μέλισσος ἓν, Γοργίας δὲ παντελῶς οὐδέν. 
Ἡγοῦμαι γὰρ τὰς μὲν τοιαύτας τερατολογίας ὁμοίας 
εἶναι ταῖς θαυματοποιίαις ταῖς οὐδὲν μὲν ὠφελούσαις, 
ὑπὸ δὲ τῶν ἀνοήτων περιστάτοις γιγνομέναις, δεῖν δὲ τοὺς 
προὔργου τι ποιεῖν βουλομένους καὶ τῶν λόγων τοὺς 
ματαίους καὶ τῶν πράξεων τὰς μηδὲν πρὸς τὸν βίον 
φερούσας ἀναιρεῖν ἐξ ἁπασῶν τῶν διατριβῶν. 
  Περὶ μὲν οὖν τούτων ἀπόχρη μοι τὸ νῦν εἶναι  
ταῦτ' εἰρηκέναι καὶ συμβεβουλευκέναι: περὶ δὲ σοφίας καὶ 
φιλοσοφίας, τοῖς μὲν περὶ ἄλλων τινῶν ἀγωνιζομένοις οὐκ 
ἂν ἁρμόσειε λέγειν περὶ τῶν ὀνομάτων τούτων, _ἔστιν 
γὰρ ἀλλότρια πάσαις ταῖς πραγματείαις, _ἐμοὶ δ' ἐπειδὴ 
καὶ κρίνομαι περὶ τῶν τοιούτων καὶ τὴν καλουμένην ὑπό 
τινων φιλοσοφίαν οὐκ εἶναί φημι, προσήκει τὴν δικαίως ἂν 
νομιζομένην ὁρίσαι καὶ δηλῶσαι πρὸς ὑμᾶς. 
 Ἁπλῶς 
δέ πως τυγχάνω γιγνώσκων περὶ αὐτῶν. Ἐπειδὴ γὰρ οὐκ 
ἔνεστιν ἐν τῇ φύσει τῇ τῶν ἀνθρώπων ἐπιστήμην λαβεῖν, 
ἣν ἔχοντες ἂν εἰδεῖμεν ὅ τι πρακτέον ἢ λεκτέον ἐστὶν, 
ἐκ τῶν λοιπῶν σοφοὺς μὲν νομίζω τοὺς ταῖς δόξαις 
ἐπιτυγχάνειν ὡς ἐπὶ τὸ πολὺ τοῦ βελτίστου δυναμένους, 
φιλοσόφους δὲ τοὺς ἐν τούτοις διατρίβοντας, ἐξ ὧν τάχιστα 
λήψονται τὴν τοιαύτην φρόνησιν. 
 Ἃ δ' ἐστὶ τῶν 
ἐπιτηδευμάτων ταύτην ἔχοντα τὴν δύναμιν ἔχω μὲν εἰπεῖν, 
ὀκνῶ δὲ λέγειν: οὕτω γάρ ἐστιν σφόδρα καὶ παράδοξα καὶ 
πολὺ τῆς τῶν ἄλλων ἀφεστῶτα διανοίας, ὥστε φοβοῦμαι 
μὴ τὴν ἀρχὴν αὐτῶν ἀκούσαντες θορύβου καὶ βοῆς ἅπαν 
ἐμπλήσητε τὸ δικαστήριον. Ὅμως δὲ καίπερ οὕτω διακείμε-
νος ἐπιχειρήσω διαλεχθῆναι περὶ αὐτῶν: αἰσχύνομαι γὰρ, 
εἴ τισιν δόξω δεδιὼς ὑπὲρ γήρως καὶ μικροῦ βίου προδι-
δόναι τὴν ἀλήθειαν. 
 Δέομαι δ' ὑμῶν μὴ προκατα-
γνῶναί μου τοιαύτην μανίαν, ὡς ἄρ' ἐγὼ κινδυνεύων προει-
λόμην ἂν λόγους εἰπεῖν ἐναντίους ταῖς ὑμετέραις γνώμαις, 
εἰ μὴ καὶ τοῖς προειρημένοις ἀκολούθους αὐτοὺς ἐνόμιζον 
εἶναι καὶ τὰς ἀποδείξεις ἀληθεῖς καὶ σαφεῖς ᾤμην ἔχειν 
ὑπὲρ αὐτῶν. 
 Ἡγοῦμαι δὲ τοιαύτην μὲν τέχνην, 
ἥτις τοῖς κακῶς πεφυκόσιν πρὸς ἀρετὴν σωφροσύνην  
ἐνεργάσαιτ' ἂν καὶ δικαιοσύνην, οὔτε πρότερον οὔτε νῦν 
οὐδεμίαν εἶναι, τούς τε τὰς ὑποσχέσεις ποιουμένους 
περὶ αὐτῶν πρότερον ἀπερεῖν καὶ παύσεσθαι ληροῦντας 
πρὶν εὑρεθῆναί τινα παιδείαν τοιαύτην, οὐ μὴν ἀλλ' 
αὐτούς γ' αὑτῶν βελτίους ἂν γίγνεσθαι καὶ πλείονος 
ἀξίους εἰ πρός τε τὸ λέγειν εὖ φιλοτίμως διατεθεῖεν καὶ 
τοῦ πείθειν δύνασθαι τοὺς ἀκούοντας ἐρασθεῖεν καὶ πρὸς 
τούτοις τῆς πλεονεξίας ἐπιθυμήσαιεν, μὴ τῆς ὑπὸ τῶν 
ἀνοήτων νομιζομένης, ἀλλὰ τῆς ὡς ἀληθῶς τὴν δύναμιν 
ταύτην ἐχούσης. 
 Καὶ ταῦθ' ὡς οὕτω πέφυκεν 
ταχέως οἶμαι δηλώσειν. Πρῶτον μὲν γὰρ ὁ λέγειν ἢ γράφειν 
προαιρούμενος λόγους ἀξίους ἐπαίνου καὶ τιμῆς οὐκ ἔστιν 
ὅπως ποιήσεται τὰς ὑποθέσεις ἀδίκους ἢ μικρὰς ἢ περὶ 
τῶν ἰδίων συμβολαίων, ἀλλὰ μεγάλας καὶ καλὰς καὶ φιλ-
ανθρώπους καὶ περὶ τῶν κοινῶν πραγμάτων: μὴ γὰρ τοιαύτας 
εὑρίσκων οὐδὲν διαπράξεται τῶν δεόντων. 
 Ἔπειτα 
τῶν πράξεων τῶν συντεινουσῶν πρὸς τὴν ὑπόθεσιν ἐκλέξε-
ται τὰς πρεπωδεστάτας καὶ μάλιστα συμφερούσας: ὁ δὲ 
τὰς τοιαύτας συνεθιζόμενος θεωρεῖν καὶ δοκιμάζειν οὐ 
μόνον περὶ τὸν ἐνεστῶτα λόγον, ἀλλὰ καὶ περὶ τὰς ἄλλας 
πράξεις τὴν αὐτὴν ἕξει ταύτην δύναμιν, ὥσθ' ἅμα τὸ 
λέγειν εὖ καὶ τὸ φρονεῖν παραγενήσεται τοῖς φιλοσόφως καὶ 
φιλοτίμως πρὸς τοὺς λόγους διακειμένοις. 
 Καὶ μὴν 
οὐδ' ὁ πείθειν βουλόμενος ἀμελήσει τῆς ἀρετῆς, ἀλλὰ 
τούτῳ μάλιστα προσέξει τὸν νοῦν, ὅπως δόξαν ὡς ἐπιει-
κεστάτην λήψεται παρὰ τοῖς συμπολιτευομένοις. Τίς γὰρ 
οὐκ οἶδεν καὶ τοὺς λόγους ἀληθεστέρους δοκοῦντας εἶναι 
τοὺς ὑπὸ τῶν εὖ διακειμένων λεγομένους ἢ τοὺς ὑπὸ τῶν  
διαβεβλημένων, καὶ τὰς πίστεις μεῖζον δυναμένας τὰς ἐκ 
τοῦ βίου γεγενημένας ἢ τὰς ὑπὸ τοῦ λόγου πεπορισμένας; 
Ὥσθ' ὅσῳ περ ἄν τις ἐρρωμενεστέρως ἐπιθυμῇ πείθειν τοὺς 
ἀκούοντας, τοσούτῳ μᾶλλον ἀσκήσει καλὸς κἀγαθὸς εἶναι 
καὶ παρὰ τοῖς πολίταις εὐδοκιμεῖν. 
 Καὶ μηδεὶς 
ὑμῶν οἰέσθω τοὺς μὲν ἄλλους ἅπαντας γιγνώσκειν ὅσην 
ἔχει ῥοπὴν εἰς τὸ πείθειν τὸ τοῖς κρίνουσιν ἀρέσκειν, τοὺς 
δὲ περὶ τὴν φιλοσοφίαν ὄντας μόνους ἀγνοεῖν τὴν τῆς 
εὐνοίας δύναμιν: πολὺ γὰρ ἀκριβέστερον τῶν ἄλλων καὶ 
ταῦτ' ἴσασιν, 
 καὶ πρὸς τούτοις, ὅτι τὰ μὲν εἰκότα 
καὶ τὰ τεκμήρια καὶ πᾶν τὸ τῶν πίστεων εἶδος τοῦτο 
μόνον ὠφελεῖ τὸ μέρος ἐφ' ᾧπερ ἂν αὐτῶν ἕκαστον τύχῃ 
ῥηθὲν, τὸ δὲ δοκεῖν εἶναι καλὸν κἀγαθὸν οὐ μόνον τὸν 
λόγον πιστότερον ἐποίησεν, ἀλλὰ καὶ τὰς πράξεις τοῦ τὴν 
τοιαύτην δόξαν ἔχοντος ἐντιμοτέρας κατέστησεν, ὑπὲρ οὗ 
σπουδαστέον ἐστὶν τοῖς εὖ φρονοῦσιν μᾶλλον ἢ περὶ τῶν 
ἄλλων ἁπάντων. 
  Τὸ τοίνυν περὶ τὴν πλεονεξίαν, ὃ δυσχερέστατον 
ἦν τῶν ῥηθέντων: εἰ μέν τις ὑπολαμβάνει τοὺς ἀποστεροῦν-
τας ἢ παραλογιζομένους ἢ κακόν τι ποιοῦντας πλεονεκτεῖν, 
οὐκ ὀρθῶς ἔγνωκεν: οὐδένες γὰρ ἐν ἅπαντι τῷ βίῳ μᾶλλον 
ἐλαττοῦνται τῶν τοιούτων, οὐδ' ἐν πλείοσιν ἀπορίαις εἰσὶν, 
οὐδ' ἐπονειδιστότερον ζῶσιν, οὐδ' ὅλως ἀθλιώτεροι τυγχά-
νουσιν ὄντες: 
 χρὴ δὲ καὶ νῦν πλέον ἔχειν ἡγεῖσθαι 
καὶ πλεονεκτήσειν νομίζειν παρὰ μὲν τῶν θεῶν τοὺς 
εὐσεβεστάτους καὶ τοὺς περὶ τὴν θεραπείαν τὴν ἐκείνων 
ἐπιμελεστάτους ὄντας, παρὰ δὲ τῶν ἀνθρώπων τοὺς ἄριστα 
πρὸς τούτους μεθ' ὧν ἂν οἰκῶσιν καὶ πολιτεύωνται δια-
κειμένους, καὶ τοὺς βελτίστους αὐτοὺς εἶναι δοκοῦντας. 
Καὶ ταῦτα καὶ ταῖς ἀληθείαις οὕτως ἔχει καὶ 
συμφέρει τὸν τρόπον τοῦτον λέγεσθαι περὶ αὐτῶν, ἐπεὶ νῦν  
γ' οὕτως ἀνέστραπται καὶ συγκέχυται πολλὰ τῶν κατὰ τὴν 
πόλιν ὥστ' οὐδὲ τοῖς ὀνόμασιν ἔνιοί τινες ἔτι χρῶνται 
κατὰ φύσιν, ἀλλὰ μεταφέρουσιν ἀπὸ τῶν καλλίστων πραγ-
μάτων ἐπὶ τὰ φαυλότατα τῶν ἐπιτηδευμάτων. 
 Τοὺς 
μέν γε βωμολοχευομένους καὶ σκώπτειν καὶ μιμεῖσθαι 
δυναμένους εὐφυεῖς καλοῦσιν, προσῆκον τῆς προσηγορίας 
ταύτης τυγχάνειν τοὺς ἄριστα πρὸς ἀρετὴν πεφυκότας: 
τοὺς δὲ ταῖς κακοηθείαις καὶ ταῖς κακουργίαις χρωμένους 
καὶ μικρὰ μὲν λαμβάνοντας, πονηρὰν δὲ δόξαν κτωμένους, 
πλεονεκτικοὺς νομίζουσιν, ἀλλ' οὐ τοὺς ὁσιωτάτους καὶ 
δικαιοτάτους, οἵπερ τῶν ἀγαθῶν, ἀλλ' οὐ τῶν κακῶν πλεο-
νεκτοῦσιν: 
 τοὺς δὲ τῶν μὲν ἀναγκαίων ἀμελοῦντας, 
τὰς δὲ τῶν παλαιῶν σοφιστῶν τερατολογίας ἀγαπῶντας 
φιλοσοφεῖν φασιν, † ἀμελήσαντες τοὺς τὰ τοιαῦτα μανθά-
νοντας καὶ μελετῶντας ἐξ ὧν καὶ τὸν ἴδιον οἶκον καὶ τὰ 
κοινὰ τὰ τῆς πόλεως καλῶς διοικήσουσιν, ὧνπερ ἕνεκα καὶ 
πονητέον καὶ φιλοσοφητέον καὶ πάντα πρακτέον ἐστίν. 
Ἀφ' ὧν ὑμεῖς πολὺν ἤδη χρόνον ἀπελαύνετε τοὺς νεω-
τέρους, ἀποδεχόμενοι τοὺς λόγους τῶν διαβαλλόντων τὴν 
τοιαύτην παιδείαν. 
 Καὶ γάρ τοι πεποιήκατε τοὺς 
μὲν ἐπιεικεστάτους αὐτῶν ἐν πότοις καὶ συνουσίαις καὶ 
ῥᾳθυμίαις καὶ παιδιαῖς τὴν ἡλικίαν διάγειν, ἀμελήσαντας 
τοῦ σπουδάζειν ὅπως ἔσονται βελτίους, τοὺς δὲ χείρω τὴν 
φύσιν ἔχοντας ἐν τοιαύταις ἀκολασίαις ἡμερεύειν ἐν αἷς 
πρότερον οὐδ' ἂν οἰκέτης ἐπιεικὴς οὐδεὶς ἐτόλμησεν: 
οἱ μὲν γὰρ αὐτῶν ἐπὶ τῆς Ἐννεακρούνου ψύχουσιν 
οἶνον, οἱ δ' ἐν τοῖς καπηλείοις πίνουσιν, ἕτεροι δ' ἐν τοῖς  
σκιραφείοις κυβεύουσιν, πολλοὶ δ' ἐν τοῖς τῶν αὐλητρίδων 
διδασκαλείοις διατρίβουσιν. Καὶ τοὺς μὲν ἐπὶ ταῦτα 
προτρέποντας οὐδεὶς πώποτε τῶν κήδεσθαι φασκόντων τῆς 
ἡλικίας ταύτης εἰς ὑμᾶς εἰσήγαγεν: ἡμῖν δὲ κακὰ παρέ-
χουσιν, οἷς ἄξιον ἦν, εἰ καὶ μηδενὸς ἄλλου, τούτου γε 
χάριν ἔχειν ὅτι τοὺς συνόντας τῶν τοιούτων ἐπιτηδευμά-
των ἀποτρέπομεν. 
 Οὕτω δ' ἐστὶ δυσμενὲς ἅπασι τὸ 
τῶν συκοφαντῶν γένος ὥστε τοῖς μὲν λυομένοις εἴκοσι καὶ 
τριάκοντα μνῶν τὰς μελλούσας καὶ τὸν ἄλλον οἶκον συναν-
αιρήσειν οὐχ ὅπως ἂν ἐπιπλήξειαν, ἀλλὰ καὶ συγχαίρουσιν 
ταῖς ἀσωτίαις αὐτῶν, τοὺς δ' εἰς τὴν αὑτῶν παιδείαν 
ὁτιοῦν ἀναλίσκοντας διαφθείρεσθαί φασιν. Ὧν τίνες ἂν 
ἀδικώτερον ἔχοιεν τὴν αἰτίαν ταύτην; 
 Οἵτινες ἐν 
ταύταις μὲν ταῖς ἀκμαῖς ὄντες ὑπερεῖδον τὰς ἡδονὰς, ἐν 
αἷς οἱ πλεῖστοι τῶν τηλικούτων μάλιστ' αὐτῶν ἐπιθυμοῦσιν, 
ἐξὸν δ' αὐτοῖς ῥᾳθυμεῖν μηδὲν δαπανωμένοις εἵλοντο 
πονεῖν χρήματα τελέσαντες, ἄρτι δ' ἐκ παίδων ἐξελη-
λυθότες ἔγνωσαν, ἃ πολλοὶ τῶν πρεσβυτέρων οὐκ ἴσασιν, 
ὅτι δεῖ τὸν ὀρθῶς καὶ πρεπόντως προεστῶτα τῆς 
ἡλικίας καὶ καλὴν ἀρχὴν τοῦ βίου ποιούμενον αὑτοῦ πρό-
τερον ἢ τῶν αὑτοῦ ποιήσασθαι τὴν ἐπιμέλειαν, καὶ μὴ 
σπεύδειν μηδὲ ζητεῖν ἑτέρων ἄρχειν πρὶν ἂν τῆς αὑτοῦ 
διανοίας λάβῃ τὸν ἐπιστατήσοντα, μηδ' οὕτω χαίρειν μηδὲ 
μέγα φρονεῖν ἐπὶ τοῖς ἄλλοις ἀγαθοῖς ὡς ἐπὶ τοῖς ἐν τῇ 
ψυχῇ διὰ τὴν παιδείαν ἐγγιγνομένοις. Καίτοι τοὺς τοιούτῳ 
λογισμῷ κεχρημένους πῶς οὐκ ἐπαινεῖσθαι χρὴ μᾶλλον ἢ 
ψέγεσθαι, καὶ νομίζεσθαι βελτίστους εἶναι καὶ σωφρο-
νεστάτους τῶν ἡλικιωτῶν; 
  Θαυμάζω δ' ὅσοι τοὺς μὲν φύσει δεινοὺς ὄντας  
εἰπεῖν εὐδαιμονίζουσιν ὡς ἀγαθοῦ καὶ καλοῦ πράγματος 
αὐτοῖς συμβεβηκότος, τοὺς δὲ τοιούτους γενέσθαι βουλο-
μένους λοιδοροῦσιν ὡς ἀδίκου καὶ κακοῦ παιδεύματος 
ἐπιθυμοῦντας. Καίτοι τί τῶν φύσει καλῶν ὄντων μελέτῃ 
κατεργασθὲν αἰσχρὸν ἢ κακόν ἐστιν; Οὐδὲν γὰρ εὑρήσο-
μεν τοιοῦτον, ἀλλ' ἔν γε τοῖς ἄλλοις ἐπαινοῦμεν τοὺς ταῖς 
φιλοπονίαις ταῖς αὑτῶν ἀγαθόν τι κτήσασθαι δυνηθέντας, 
μᾶλλον ἢ τοὺς παρὰ τῶν προγόνων παραλαβόντας, 
εἰκότως: συμφέρει γὰρ ἐπί τε τῶν ἄλλων ἁπάντων καὶ 
μάλιστ' ἐπὶ τῶν λόγων μὴ τὰς εὐτυχίας, ἀλλὰ τὰς ἐπι-
μελείας εὐδοκιμεῖν. Οἱ μὲν γὰρ φύσει καὶ τύχῃ δεινοὶ 
γενόμενοι λέγειν οὐ πρὸς τὸ βέλτιστον ἀποβλέπουσιν, 
ἀλλ' ὅπως ἂν τύχωσιν, οὕτω χρῆσθαι τοῖς λόγοις εἰώθασιν: 
οἱ δὲ φιλοσοφίᾳ καὶ λογισμῷ τὴν δύναμιν ταύτην λαβόντες, 
οὐδὲν ἀσκέπτως λέγοντες, ἧττον περὶ τὰς πράξεις πλημ-
μελοῦσιν. 
 Ὥσθ' ἅπασιν μὲν βούλεσθαι προσήκει 
πολλοὺς εἶναι τοὺς ἐκ παιδείας δεινοὺς εἰπεῖν γιγνομέ-
νους, μάλιστα δ' ὑμῖν: καὶ γὰρ αὐτοὶ προέχετε καὶ 
διαφέρετε τῶν ἄλλων οὐ ταῖς περὶ τὸν πόλεμον ἐπιμε-
λείαις, οὐδ' ὅτι κάλλιστα πολιτεύεσθε καὶ μάλιστα φυ-
λάττετε τοὺς νόμους οὓς ὑμῖν οἱ πρόγονοι κατέλιπον, 
ἀλλὰ τούτοις οἷσπερ ἡ φύσις ἡ τῶν ἀνθρώπων τῶν ἄλλων 
ζῴων καὶ τὸ γένος τὸ τῶν Ἑλλήνων τῶν βαρβάρων, 
τῷ καὶ πρὸς τὴν φρόνησιν καὶ πρὸς τοὺς λόγους ἄμεινον 
πεπαιδεῦσθαι τῶν ἄλλων. Ὥστε πάντων ἂν συμβαίη 
δεινότατον, εἰ τοὺς βουλομένους τοῖς αὐτοῖς τούτοις 
διενεγκεῖν τῶν ἡλικιωτῶν, οἷσπερ ὑμεῖς ἁπάντων, δια-
φθείρεσθαι ψηφίσαισθε, καὶ τοὺς τῇ παιδείᾳ ταύτῃ χρω-
μένους, ἧς ὑμεῖς ἡγεμόνες γεγένησθε, συμφορᾷ τινι περι-
βάλοιτε. 
  Χρὴ γὰρ μηδὲ τοῦτο λανθάνειν ὑμᾶς, ὅτι πάντων  
τῶν δυναμένων λέγειν ἢ παιδεύειν ἡ πόλις ἡμῶν δοκεῖ 
γεγενῆσθαι διδάσκαλος, εἰκότως: καὶ γὰρ ἆθλα μέγιστα 
τιθεῖσαν αὐτὴν ὁρῶσιν τοῖς τὴν δύναμιν ταύτην ἔχουσιν 
καὶ γυμνάσια πλεῖστα καὶ παντοδαπώτατα παρέχουσαν 
τοῖς ἀγωνίζεσθαι προῃρημένοις καὶ περὶ τὰ τοιαῦτα 
γυμνάζεσθαι βουλομένοις, 
 ἔτι δὲ τὴν ἐμπειρίαν, 
ἥπερ μάλιστα ποιεῖ δύνασθαι λέγειν, ἐνθένδε πάντας 
λαμβάνοντας: πρὸς δὲ τούτοις καὶ τὴν τῆς φωνῆς κοι-
νότητα καὶ μετριότητα καὶ τὴν ἄλλην εὐτραπελίαν καὶ 
φιλολογίαν οὐ μικρὸν ἡγοῦνται συμβαλέσθαι μέρος πρὸς 
τὴν τῶν λόγων παιδείαν. Ὥστ' οὐκ ἀδίκως ὑπολαμβά-
νουσιν ἅπαντας τοὺς λέγειν ὄντας δεινοὺς τῆς πόλεως 
εἶναι μαθητάς. 
 Σκοπεῖτ' οὖν μὴ παντάπασιν ᾖ 
καταγέλαστον τῆς δόξης ταύτης φλαῦρόν τι καταγιγνώ-
σκειν, ἣν ὑμεῖς ἔχετε παρὰ τοῖς Ἕλλησιν πολὺ μᾶλλον 
ἠγὼ παρ' ὑμῖν: οὐδὲν γὰρ ἄλλ' ἢ φανερῶς ὑμῶν αὐτῶν 
ἔσεσθε κατεψηφισμένοι τὴν τοιαύτην ἀδικίαν, 
 καὶ 
πεποιηκότες ὅμοιον ὥσπερ ἂν εἰ Λακεδαιμόνιοι τοὺς τὰ 
περὶ τὸν πόλεμον ἀσκοῦντας ζημιοῦν ἐπιχειροῖεν ἢ Θετ-
ταλοὶ παρὰ τῶν ἱππεύειν μελετώντων δίκην λαμβάνειν 
ἀξιοῖεν. Ὑπὲρ ὧν φυλακτέον ἐστὶν ὅπως μηδὲν τοιοῦτον 
ἐξαμαρτήσεσθε περὶ ὑμᾶς αὐτοὺς, μηδὲ πιστοτέρους 
ποιήσετε τοὺς λόγους τοὺς τῶν κατηγορούντων τῆς 
πόλεως ἢ τοὺς τῶν ἐπαινούντων. 
 Οἶμαι δ' ὑμᾶς 
οὐκ ἀγνοεῖν ὅτι τῶν Ἑλλήνων οἱ μὲν δυσκόλως πρὸς ὑμᾶς 
ἔχουσιν, οἱ δ' ὡς οἷόν τε μάλιστα φιλοῦσιν καὶ τὰς ἐλπί-
δας τῆς σωτηρίας ἐν ὑμῖν ἔχουσιν. Καί φασιν οἱ μὲν 
τοιοῦτοι μόνην εἶναι ταύτην πόλιν, τὰς δ' ἄλλας κώμας, 
καὶ δικαίως ἂν αὐτὴν ἄστυ τῆς Ἑλλάδος προσαγορεύεσθαι  
καὶ διὰ τὸ μέγεθος καὶ διὰ τὰς εὐπορίας τὰς ἐνθένδε τοῖς 
ἄλλοις γιγνομένας καὶ μάλιστα διὰ τὸν τρόπον τῶν ἐνοι-
κούντων: 
 οὐδένας γὰρ εἶναι πραοτέρους οὐδὲ κοι-
νοτέρους, οὐδ' οἷς οἰκειότερον ἄν τις τὸν ἅπαντα βίον 
συνδιατρίψειεν. Οὕτω δὲ μεγάλαις χρῶνται ταῖς ὑπερ-
βολαῖς ὥστ' οὐδὲ τοῦτ' ὀκνοῦσι λέγειν, ὡς ἥδιον ἂν ὑπ' 
ἀνδρὸς Ἀθηναίου ζημιωθεῖεν ἢ διὰ τῆς ἑτέρων ὠμότητος 
εὖ πάθοιεν. Οἱ δὲ ταῦτα μὲν διασύρουσιν, διεξιόντες δὲ 
τὰς τῶν συκοφαντῶν πικρότητας καὶ κακοπραγίας ὅλης 
τῆς πόλεως ὡς ἀμίκτου καὶ χαλεπῆς οὔσης κατηγοροῦσιν. 
Ἔστιν οὖν δικαστῶν νοῦν ἐχόντων τοὺς μὲν τῶν 
τοιούτων λόγων αἰτίους γιγνομένους ἀποκτείνειν ὡς μεγά-
λην αἰσχύνην τῇ πόλει περιποιοῦντας, τοὺς δὲ τῶν ἐπαίνων 
τῶν λεγομένων περὶ αὐτῆς μέρος τι συμβαλλομένους τιμᾶν 
μᾶλλον ἢ τοὺς ἀθλητὰς τοὺς ἐν τοῖς στεφανίταις ἀγῶσιν 
νικῶντας: 
 πολὺ γὰρ καλλίω δόξαν ἐκείνων κτώ-
μενοι τῇ πόλει τυγχάνουσι καὶ μᾶλλον ἁρμόττουσαν. Περὶ 
μὲν γὰρ τὴν τῶν σωμάτων ἀγωνίαν πολλοὺς τοὺς ἀμφισβη-
τοῦντας ἔχομεν, περὶ δὲ τὴν παιδείαν ἅπαντες ἂν ἡμᾶς 
πρωτεύειν προκρίνειαν. Χρὴ δὲ τοὺς <καὶ> μικρὰ λογίζε-
σθαι δυναμένους τοὺς ἐν τοῖς τοιούτοις τῶν ἔργων διαφέ-
ροντας, ἐν οἷς ἡ πόλις εὐδοκιμεῖ, τιμῶντας φαίνεσθαι, 
καὶ μὴ φθονερῶς ἔχειν, μηδ' ἐναντία τοῖς ἄλλοις Ἕλλησιν 
γιγνώσκειν περὶ αὐτῶν. 
 Ὧν ὑμῖν οὐδὲν πώποτ' 
ἐμέλησεν, ἀλλὰ τοσοῦτον διημαρτήκατε τοῦ συμφέροντος 
ὥσθ' ἥδιον ἔχετε δι' οὓς ἀκούετε κακῶς ἢ δι' οὓς ἐπαι-
νεῖσθε, καὶ δημοτικωτέρους εἶναι νομίζετε τοὺς τοῦ 
μισεῖσθαι τὴν πόλιν ὑπὸ πολλῶν αἰτίους ὄντας ἢ τοὺς 
ἅπαντας οἷς πεπλησιάκασιν εὖ διακεῖσθαι πρὸς αὐτὴν 
πεποιηκότας. 
 Ἢν οὖν σωφρονῆτε, τῆς μὲν ταραχῆς 
παύσεσθε ταύτης, οὐχ οὕτω δ' ὥσπερ νῦν οἱ μὲν τραχέως,  
οἱ δ' ὀλιγώρως διακείσεσθε πρὸς τὴν φιλοσοφίαν, ἀλλ' 
ὑπολαβόντες κάλλιστον εἶναι καὶ σπουδαιότατον τῶν 
ἐπιτηδευμάτων τὴν τῆς ψυχῆς ἐπιμέλειαν, προτρέψετε 
τῶν νεωτέρων τοὺς βίον ἱκανὸν κεκτημένους καὶ σχολὴν 
ἄγειν δυναμένους ἐπὶ τὴν παιδείαν καὶ τὴν ἄσκησιν τὴν 
τοιαύτην, 
 καὶ τοὺς μὲν πονεῖν ἐθέλοντας καὶ 
παρασκευάζειν σφᾶς αὐτοὺς χρησίμους τῇ πόλει περὶ 
πολλοῦ ποιήσεσθε, τοὺς δὲ καταβεβλημένως ζῶντας καὶ 
μηδενὸς ἄλλου φροντίζοντας πλὴν ὅπως ἀσελγῶς ἀπο-
λαύσονται τῶν καταλειφθέντων, τούτους δὲ μισήσετε καὶ 
προδότας νομιεῖτε καὶ τῆς πόλεως καὶ τῆς τῶν προγόνων 
δόξης: μόλις γὰρ, ἢν οὕτως ὑμᾶς αἴσθωνται πρὸς ἑκατέ-
ρους αὐτῶν διακειμένους, ἐθελήσουσιν οἱ νεώτεροι κατα-
φρονήσαντες τῆς ῥᾳθυμίας προσέχειν σφίσιν αὐτοῖς καὶ 
τῇ φιλοσοφίᾳ τὸν νοῦν. 
 Ἀναμνήσθητε δὲ τὸ κάλλος 
καὶ τὸ μέγεθος τῶν ἔργων τῶν τῇ πόλει καὶ τοῖς προγό-
νοις πεπραγμένων, καὶ διέλθετε πρὸς ὑμᾶς αὐτοὺς καὶ 
σκέψασθε ποῖός τις ἦν καὶ πῶς γεγονὼς καὶ τίνα τρόπον 
πεπαιδευμένος ὁ τοὺς τυράννους ἐκβαλὼν καὶ τὸν δῆμον 
καταγαγὼν καὶ τὴν δημοκρατίαν καταστήσας, ποῖος δέ 
τις ὁ τοὺς βαρβάρους Μαραθῶνι τῇ μάχῃ νικήσας καὶ 
τὴν δόξαν τὴν ἐκ ταύτης γενομένην τῇ πόλει κτησάμενος, 
τίς δ' ἦν ὁ μετ' ἐκεῖνον τοὺς Ἕλληνας ἐλευθερώσας 
καὶ τοὺς προγόνους ἐπὶ τὴν ἡγεμονίαν καὶ τὴν δυναστείαν 
ἣν ἔσχον προαγαγὼν, ἔτι δὲ τὴν φύσιν τὴν τοῦ Πειραιῶς 
κατιδὼν καὶ τὸ τεῖχος ἀκόντων Λακεδαιμονίων τῇ πόλει 
περιβαλὼν, τίς δ' ὁ μετὰ τοῦτον ἀργυρίου καὶ χρυ-
σίου τὴν ἀκρόπολιν ἐμπλήσας καὶ τοὺς οἴκους τοὺς 
ἰδίους μεστοὺς πολλῆς εὐδαιμονίας καὶ πλούτου ποιήσας:  
εὑρήσετε γὰρ, ἢν ἐξετάζητε τούτων ἕκαστον, οὐ τοὺς 
συκοφαντικῶς βεβιωκότας οὐδὲ τοὺς ἀμελῶς οὐδὲ τοὺς 
τοῖς πολλοῖς ὁμοίους ὄντας ταῦτα διαπεπραγμένους, ἀλλὰ 
τοὺς διαφέροντας καὶ προέχοντας μὴ μόνον ταῖς εὐγε-
νείαις καὶ ταῖς δόξαις, ἀλλὰ καὶ τῷ φρονεῖν καὶ λέγειν, 
τούτους ἁπάντων τῶν ἀγαθῶν αἰτίους γεγενημένους. 
Ὧν εἰκὸς ὑμᾶς ἐνθυμουμένους ὑπὲρ μὲν τοῦ πλήθους 
τοῦτο σκοπεῖν ὅπως ἔν τε τοῖς ἀγῶσιν τοῖς περὶ τῶν 
συμβολαίων τῶν δικαίων τεύξονται καὶ τῶν ἄλλων τῶν 
κοινῶν μεθέξουσιν, τοὺς δ' ὑπερέχοντας καὶ τῇ φύσει 
καὶ ταῖς μελέταις καὶ τοὺς τοιούτους γενέσθαι προθυ-
μουμένους ἀγαπᾶν καὶ τιμᾶν καὶ θεραπεύειν, ἐπισταμέ-
νους ὅτι καὶ τὸ καλῶν καὶ μεγάλων ἡγήσασθαι πραγμάτων 
καὶ τὸ δύνασθαι τὴν πόλιν ἐκ τῶν κινδύνων σῴζειν καὶ 
τὴν δημοκρατίαν διαφυλάττειν ἐν τοῖς τοιούτοις ἔνεστιν, 
ἀλλ' οὐκ ἐν τοῖς συκοφάνταις. 
  Πολλῶν δ' ἐφεστώτων μοι λόγων ἀπορῶ πῶς 
αὐτοὺς διαθῶμαι: δοκεῖ γάρ μοι καθ' αὑτὸ μὲν ἕκαστον 
ὧν διανοοῦμαι ῥηθὲν ἐπιεικὲς ἂν φανῆναι, πάντα δὲ νυνὶ 
λεγόμενα πολὺν ἂν ὄχλον ἐμοί τε καὶ τοῖς ἀκούουσιν παρα-
σχεῖν. Ὅπερ καὶ περὶ τῶν ἤδη προειρημένων δέδοικα μὴ 
τοιοῦτόν τι πάθος αὐτοῖς διὰ τὸ πλῆθος τυγχάνῃ συμβε-
βηκός. 
 Οὕτω γὰρ ἀπλήστως ἅπαντες ἔχομεν περὶ 
τοὺς λόγους ὥστ' ἐπαινοῦμεν μὲν τὴν εὐκαιρίαν καὶ φαμὲν 
οὐδὲν εἶναι τοιοῦτον, ἐπειδὰν δ' οἰηθῶμεν ὡς ἔχομέν 
τι λέγειν, ἀμελήσαντες τοῦ μετριάζειν, κατὰ μικρὸν ἀεὶ 
προστιθέντες εἰς τὰς ἐσχάτας ἀκαιρίας ἐμβάλλομεν ἡμᾶς 
αὐτούς: ὅπου γε καὶ λέγων ἐγὼ ταῦτα καὶ γιγνώσκων, 
ὅμως ἔτι βούλομαι διαλεχθῆναι πρὸς ὑμᾶς. 
 Ἀγανα-
κτῶ γὰρ ὁρῶν τὴν συκοφαντίαν ἄμεινον τῆς φιλοσοφίας  
φερομένην, καὶ τὴν μὲν κατηγοροῦσαν, τὴν δὲ κρινο-
μένην. Ὃ τίς ἂν τῶν παλαιῶν ἀνδρῶν γενήσεσθαι προσε-
δόκησεν, ἄλλως τε καὶ παρ' ὑμῖν τοῖς ἐπὶ σοφίᾳ μεῖζον 
τῶν ἄλλων φρονοῦσιν; 
 Οὔκουν ἐπί γε τῶν προ-
γόνων οὕτως εἶχεν, ἀλλὰ τοὺς μὲν καλουμένους σοφιστὰς 
ἐθαύμαζον καὶ τοὺς συνόντας αὐτοῖς ἐζήλουν, τοὺς δὲ 
συκοφάντας πλείστων κακῶν αἰτίους ἐνόμιζον εἶναι. 
Μέγιστον δὲ τεκμήριον: Σόλωνα μὲν γὰρ, τὸν πρῶτον τῶν 
πολιτῶν λαβόντα τὴν ἐπωνυμίαν ταύτην, προστάτην 
ἠξίωσαν τῆς πόλεως εἶναι, περὶ δὲ τῶν συκοφαντῶν 
χαλεπωτέρους ἢ περὶ τῶν ἄλλων τοὺς νόμους ἔθεσαν. 
Τοῖς μὲν γὰρ μεγίστοις τῶν ἀδικημάτων ἐν ἑνὶ τῶν 
δικαστηρίων τὴν κρίσιν ἐποίησαν, κατὰ δὲ τούτων γραφὰς 
μὲν πρὸς τοὺς θεσμοθέτας, εἰσαγγελίας δ' εἰς τὴν βουλὴν, 
προβολὰς δ' ἐν τῷ δήμῳ, νομίζοντες τοὺς ταύτῃ τῇ τέχνῃ 
χρωμένους ἁπάσας ὑπερβάλλειν τὰς πονηρίας. Τοὺς μὲν 
γὰρ ἄλλους ἀλλ' οὖν πειρᾶσθαί γε λανθάνειν κακουργοῦν-
τας, 
 τούτους δ' ἐν ἅπασιν ἐπιδείκνυσθαι τὴν αὑ-
τῶν ὠμότητα καὶ μισανθρωπίαν καὶ φιλαπεχθημοσύνην. 
Κἀκεῖνοι μὲν οὕτως ἐγίγνωσκον περὶ αὐτῶν: ὑμεῖς δὲ 
τοσοῦτον ἀπέχετε τοῦ κολάζειν αὐτοὺς ὥστε τούτοις 
χρῆσθε καὶ κατηγόροις καὶ νομοθέταις περὶ τῶν ἄλλων. 
Καίτοι προσῆκεν αὐτοὺς νῦν μισεῖσθαι μᾶλλον ἢ κατ' 
ἐκεῖνον τὸν χρόνον. 
 Τότε μὲν γὰρ ἐν τοῖς ἐγκυ-
κλίοις μόνον καὶ τοῖς κατὰ τὴν πόλιν ἔβλαπτον τοὺς συμ-
πολιτευομένους: ἐπειδὴ δ' αὐξηθείσης τῆς πόλεως καὶ 
λαβούσης τὴν ἀρχὴν οἱ πατέρες ἡμῶν μᾶλλον θαρρήσαντες 
τοῦ συμφέροντος τοῖς μὲν καλοῖς κἀγαθοῖς τῶν ἀνδρῶν  
καὶ μεγάλην τὴν πόλιν ποιήσασιν διὰ τὰς δυναστείας 
ἐφθόνησαν, πονηρῶν δ' ἀνθρώπων καὶ μεστῶν θρασύτητος 
ἐπεθύμησαν, 
 οἰηθέντες ταῖς μὲν τόλμαις καὶ ταῖς 
φιλαπεχθημοσύναις ἱκανοὺς αὐτοὺς ἔσεσθαι διαφυλάτ-
τειν τὴν δημοκρατίαν, διὰ δὲ τὴν φαυλότητα τῶν ἐξ 
ἀρχῆς αὐτοῖς ὑπαρξάντων οὐ μέγα φρονήσειν οὐδ' ἐπιθυ-
μήσειν ἑτέρας πολιτείας, ἐκ ταύτης τῆς μεταβολῆς τί 
τῶν δεινῶν οὐ συνέπεσεν τῇ πόλει; Τί δὲ τῶν μεγίστων 
κακῶν οἱ ταύτην ἔχοντες τὴν φύσιν οὐ καὶ λέγοντες καὶ 
πράττοντες διετέλεσαν; 
 Οὐ τοὺς μὲν ἐνδοξοτά-
τους τῶν πολιτῶν καὶ μάλιστα δυναμένους ποιῆσαι τι 
τὴν πόλιν ἀγαθὸν, ὀλιγαρχίαν ὀνειδίζοντες καὶ λακω-
νισμὸν, οὐ πρότερον ἐπαύσαντο πρὶν ἠνάγκασαν ὁμοίους 
γενέσθαι ταῖς αἰτίαις ταῖς λεγομέναις περὶ αὐτῶν; Τοὺς 
δὲ συμμάχους λυμαινόμενοι καὶ συκοφαντοῦντες καὶ τοὺς 
βελτίστους ἐκ τῶν ὄντων ἐκβάλλοντες οὕτω διέθεσαν ὥσθ' 
ἡμῶν μὲν ἀποστῆναι, τῆς δὲ Λακεδαιμονίων ἐρασθῆναι 
φιλίας καὶ συμμαχίας; 
 Ἐξ ὧν εἰς πόλεμον κατα-
στάντες πολλοὺς ἐπείδομεν τῶν πολιτῶν τοὺς μὲν τελευ-
τήσαντας, τοὺς δ' ἐπὶ τοῖς πολεμίοις γενομένους, τοὺς 
δ' εἰς ἔνδειαν τῶν ἀναγκαίων καταστάντας, ἔτι δὲ τὴν 
δημοκρατίαν δὶς καταλυθεῖσαν καὶ τὰ τείχη τῆς πατρίδος 
κατασκαφέντα, τὸ δὲ μέγιστον, ὅλην τὴν πόλιν περὶ 
ἀνδραποδισμοῦ κινδυνεύσασαν καὶ τὴν ἀκρόπολιν τοὺς 
πολεμίους οἰκήσαντας. 
  Ἀλλὰ γὰρ αἰσθάνομαι, καίπερ ὑπὸ τῆς ὀργῆς βίᾳ  
φερόμενος, τὸ μὲν ὕδωρ ἡμᾶς ἐπιλεῖπον, αὐτὸς δ' ἐμπε-
πτωκὼς εἰς λόγους ἡμερησίους καὶ κατηγορίας. Ὑπερ-
βὰς οὖν τὸ πλῆθος τῶν συμφορῶν τῶν διὰ τούτους γεγενη-
μένων, καὶ διωσάμενος τὸν ὄχλον τῶν ἐνόντων εἰπεῖν 
περὶ τῆς τούτων συκοφαντίας, μικρῶν ἔτι πάνυ μνησθεὶς 
ἤδη καταλύσω τὸν λόγον. 
 Τοὺς μὲν οὖν ἄλλους 
ὁρῶ τοὺς κινδυνεύοντας, ἐπειδὰν περὶ τὴν τελευτὴν ὦσι 
τῆς ἀπολογίας, ἱκετεύοντας, δεομένους, τοὺς παῖδας, 
τοὺς φίλους ἀναβιβαζομένους: ἔγω δ' οὔτε [τὸ] πρέπειν 
οὐδὲν ἡγοῦμαι τῶν τοιούτων τοῖς τηλικούτοις, πρός τε 
τῷ ταῦτα γιγνώσκειν αἰσχυνθείην ἂν εἰ δι' ἄλλο τι 
σῳζοίμην ἢ διὰ τοὺς λόγους τοὺς προειρημένους ὑπ' ἐμοῦ 
καὶ γεγραμμένους. Οἶδα γὰρ ἐμαυτὸν οὕτως ὁσίως καὶ δικαίως 
κεχρημένον αὐτοῖς καὶ περὶ τὴν πόλιν καὶ περὶ τοὺς προ-
γόνους καὶ μάλιστα περὶ τοὺς θεοὺς, ὥστ' εἴ τι μέλει 
τῶν ἀνθρωπίνων αὐτοῖς πραγμάτων, οὐδὲ τῶν νῦν περὶ 
ἐμὲ γιγνομένων οὐδὲν αὐτοὺς οἶμαι λανθάνειν. 
Διόπερ οὐκ ὀρρωδῶ τὸ μέλλον συμβήσεσθαι παρ' ὑμῶν, 
ἀλλὰ θαρρῶ καὶ πολλὰς ἐλπίδας ἔχω τότε μοι τοῦ βίου 
τὴν τελευτὴν ἥξειν ὅταν μέλλῃ συνοίσειν ἡμῖν, σημείῳ 
χρώμενος ὅτι καὶ τὸν παρελθόντα χρόνον οὕτω τυγχάνω 
βεβιωκὼς μέχρι ταύτης τῆς ἡμέρας ὥσπερ προσήκει τοὺς 
εὐσεβεῖς καὶ θεοφιλεῖς τῶν ἀνθρώπων. 
 Ὡς οὖν 
ἐμοῦ ταύτην ἔχοντος τὴν γνώμην καὶ νομίζοντος, ὅ τι 
ἂν ὑμῖν δόξῃ, τοῦθ' ἕξειν μοι καλῶς καὶ συμφερόντως, 
ὅπως ἕκαστος ὑμῶν χαίρει καὶ βούλεται, τοῦτον τὸν τρό-
πον φερέτω τὴν ψῆφον.  