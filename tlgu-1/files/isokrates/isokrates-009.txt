
{ΕΛΕΝΗΣ ΕΓΚΩΜΙΟΝ} 
  Εἰσί τινες οἳ μέγα φρονοῦσιν, ἢν ὑπόθεσιν ἄτοπον 
καὶ παράδοξον ποιησάμενοι περὶ ταύτης ἀνεκτῶς εἰπεῖν 
δυνηθῶσι: καὶ καταγεγηράκασιν οἱ μὲν οὐ φάσκοντες οἷόν 
τ' εἶναι ψευδῆ λέγειν οὐδ' ἀντιλέγειν οὐδὲ δύω λόγω περὶ  
τῶν αὐτῶν πραγμάτων ἀντειπεῖν, οἱ δὲ διεξιόντες ὡς 
ἀνδρία καὶ σοφία καὶ δικαιοσύνη ταὐτόν ἐστιν καὶ φύσει 
μὲν οὐδὲν αὐτῶν ἔχομεν, μία δ' ἐπιστήμη καθ' ἁπάν-
των ἐστίν, ἄλλοι δὲ περὶ τὰς ἔριδας διατρίβοντες τὰς 
οὐδὲν μὲν ὠφελούσας, πράγματα δὲ παρέχειν τοῖς πλησιά-
ζουσιν δυναμένας. 
 Ἐγὼ δ' εἰ μὲν ἑώρων νεωστὶ τὴν 
περιεργίαν ταύτην ἐν τοῖς λόγοις ἐγγεγενημένην καὶ 
τούτους ἐπὶ τῇ καινότητι τῶν εὑρημένων φιλοτιμουμέ-
νους, οὐκ ἂν ὁμοίως ἐθαύμαζον αὐτῶν: νῦν δὲ τίς ἐστιν 
οὕτως ὀψιμαθὴς ὅστις οὐκ οἶδεν Πρωταγόραν καὶ τοὺς 
κατ' ἐκεῖνον τὸν χρόνον γενομένους σοφιστὰς ὅτι καὶ τοι-
αῦτα καὶ πολὺ τούτων πραγματωδέστερα συγγράμματα 
κατέλιπον ἡμῖν; 
 Πῶς γὰρ ἄν τις ὑπερβάλοιτο Γορ-
γίαν τὸν τολμήσαντα λέγειν ὡς οὐδὲν τῶν ὄντων ἔστιν ἢ 
Ζήνωνα τὸν ταὐτὰ δυνατὰ καὶ πάλιν ἀδύνατα πειρώμενον 
ἀποφαίνειν ἢ Μέλισσον ὃς ἀπείρων τὸ πλῆθος πεφυκότων 
τῶν πραγμάτων ὡς ἑνὸς ὄντος τοῦ παντὸς ἐπεχείρησεν 
ἀποδείξεις εὑρίσκειν; 
 Ἀλλ' ὅμως οὕτω φανερῶς ἐκεί-
νων ἐπιδειξάντων ὅτι ῥᾴδιόν ἐστιν, περὶ ὧν ἄν τις πρό-
θηται, ψευδῆ μηχανήσασθαι λόγον, ἔτι περὶ τὸν τόπον 
τοῦτον διατρίβουσιν: οὓς ἐχρῆν, ἀφεμένους ταύτης τῆς 
τερθρείας τῆς ἐν μὲν τοῖς λόγοις ἐξελέγχειν προσποιου-
μένης, ἐν δὲ τοῖς ἔργοις πολὺν ἤδη χρόνον ἐξεληλεγμένης, 
τὴν ἀλήθειαν διώκειν 
 καὶ περὶ τὰς πράξεις ἐν αἷς 
πολιτευόμεθα, τοὺς συνόντας παιδεύειν, καὶ περὶ τὴν 
ἐμπειρίαν τὴν τούτων γυμνάζειν, ἐνθυμουμένους ὅτι πολὺ 
κρεῖττόν ἐστιν περὶ τῶν χρησίμων ἐπιεικῶς δοξάζειν ἢ 
περὶ τῶν ἀχρήστων ἀκριβῶς ἐπίστασθαι, καὶ μικρὸν προ-
έχειν ἐν τοῖς μεγάλοις μᾶλλον ἢ πολὺ διαφέρειν ἐν τοῖς  
μικροῖς καὶ τοῖς μηδὲν πρὸς βίον ὠφελοῦσιν. 
 Ἀλλὰ γὰρ 
οὐδενὸς αὐτοῖς ἄλλου μέλει πλὴν τοῦ χρηματίζεσθαι παρὰ 
τῶν νεωτέρων. Ἔστιν δ' ἡ περὶ τὰς ἔριδας φιλοσοφία 
δυναμένη τοῦτο ποιεῖν: οἱ γὰρ μήτε τῶν ἰδίων πω μήτε τῶν 
κοινῶν φροντίζοντες τούτοις μάλιστα χαίρουσιν τῶν λόγων 
οἳ μηδὲ πρὸς ἓν χρήσιμοι τυγχάνουσιν ὄντες. 
 Τοῖς μὲν 
οὖν τηλικούτοις πολλὴ συγγνώμη ταύτην ἔχειν τὴν διάνοιαν: 
ἐπὶ γὰρ ἁπάντων τῶν πραγμάτων πρὸς τὰς περιττότητας 
καὶ τὰς θαυματοποιίας οὕτω διακείμενοι διατελοῦσιν: τοῖς 
δὲ παιδεύειν προσποιουμένοις ἄξιον ἐπιτιμᾶν, ὅτι κατηγο-
ροῦσι μὲν τῶν ἐπὶ τοῖς ἰδίοις συμβολαίοις ἐξαπατώντων 
καὶ μὴ δικαίως τοῖς λόγοις χρωμένων, αὐτοὶ δ' ἐκείνων δει-
νότερα ποιοῦσιν: οἱ μὲν γὰρ ἄλλους τινὰς ἐζημίωσαν, 
οὗτοι δὲ τοὺς συνόντας μάλιστα βλάπτουσιν. 
 Τοσοῦ-
τον δ' ἐπιδεδωκέναι πεποιήκασι τὸ ψευδολογεῖν ὥστ' ἤδη 
τινὲς, ὁρῶντες τούτους ἐκ τῶν τοιούτων ὠφελουμένους, 
τολμῶσι γράφειν ὡς ἔστιν ὁ τῶν πτωχευόντων καὶ φευγόν-
των βίος ζηλωτότερος ἢ [ὁ] τῶν ἄλλων ἀνθρώπων, καὶ 
ποιοῦνται τεκμήριον ὡς, εἰ περὶ πονηρῶν πραγμάτων ἔχου-
σίν τι λέγειν, περί γε τῶν καλῶν κἀγαθῶν ῥᾳδίως εὐπο-
ρήσουσιν. 
 Ἐμοὶ δὲ δοκεῖ πάντων εἶναι καταγελαστό-
τατον τὸ διὰ τούτων τῶν λόγων ζητεῖν πείθειν ὡς περὶ 
τῶν πολιτικῶν ἐπιστήμην ἔχουσιν, ἐξὸν ἐν αὐτοῖς οἷς 
ἐπαγγέλλονται τὴν ἐπίδειξιν ποιεῖσθαι: τοὺς γὰρ ἀμφισ-
βητοῦντας τοῦ φρονεῖν καὶ φάσκοντας εἶναι σοφιστὰς οὐκ 
ἐν τοῖς ἠμελημένοις ὑπὸ τῶν ἄλλων, ἀλλ' ἐν οἷς ἅπαν-
τές εἰσιν ἀνταγωνισταὶ, προσήκει διαφέρειν καὶ κρείττους 
εἶναι τῶν ἰδιωτῶν. 
 Νῦν δὲ παραπλήσιον ποιοῦσιν 
ὥσπερ ἂν εἴ τις προσποιοῖτο κράτιστος εἶναι τῶν ἀθλητῶν 
ἐνταῦθα καταβαίνων οὗ μηδεὶς ἂν ἄλλος ἀξιώσειεν. Τίς γὰρ  
ἂν τῶν εὖ φρονούντων συμφορὰς ἐπαινεῖν ἐπιχειρήσειεν; 
Ἀλλὰ δῆλον ὅτι δι' ἀσθένειαν ἐνταῦθα καταφεύγουσιν. 
Ἔστιν γὰρ τῶν μὲν τοιούτων συγγραμμάτων μία τις 
ὁδὸς, ἣν οὔθ' εὑρεῖν οὔτε μαθεῖν οὔτε μιμήσασθαι δύσκολόν 
ἐστιν: οἱ δὲ κοινοὶ καὶ πιστοὶ καὶ τούτοις ὅμοιοι τῶν λόγων 
διὰ πολλῶν ἰδεῶν καὶ καιρῶν δυσκαταμαθήτων εὑρίσκονταί τε 
καὶ λέγονται, καὶ τοσούτῳ χαλεπωτέραν ἔχουσι τὴν σύνθεσιν 
ὅσῳ περ τὸ σεμνύνεσθαι τοῦ σκώπτειν καὶ τὸ σπουδάζειν 
τοῦ παίζειν ἐπιπονώτερόν ἐστιν. 
 Σημεῖον δὲ μέγιστον: 
τῶν μὲν γὰρ τοὺς βομβυλιοὺς καὶ τοὺς ἅλας καὶ τοιαῦτα 
βουληθέντων ἐπαινεῖν οὐδεὶς πώποτε λόγων ἠπόρησεν, οἱ 
δὲ περὶ τῶν ὁμολογουμένων ἀγαθῶν ἢ καλῶν ἢ τῶν διαφε-
ρόντων ἐπ' ἀρετῇ λέγειν ἐπιχειρήσαντες πολὺ καταδεέ-
στερον τῶν ὑπαρχόντων ἅπαντες εἰρήκασιν. 
 Οὐ γὰρ 
τῆς αὐτῆς γνώμης ἐστὶν ἀξίως εἰπεῖν περὶ ἑκατέρων 
αὐτῶν, ἀλλὰ τὰ μὲν μικρὰ ῥᾴδιον τοῖς λόγοις ὑπερβαλέσθαι, 
τῶν δὲ χαλεπὸν τοῦ μεγέθους ἐφικέσθαι: καὶ περὶ μὲν τῶν 
δόξαν ἐχόντων σπάνιον εὑρεῖν ἃ μηδεὶς πρότερον εἴρηκεν, 
περὶ δὲ τῶν φαύλων καὶ ταπεινῶν ὅ τι ἄν τις τύχῃ φθεγ-
ξάμενος, ἅπαν ἴδιόν ἐστιν. 
  Διὸ καὶ τὸν γράψαντα περὶ τῆς Ἑλένης ἐπαινῶ 
μάλιστα τῶν εὖ λέγειν τι βουληθέντων, ὅτι περὶ τοιαύτης 
ἐμνήσθη γυναικὸς ἣ καὶ τῷ γένει καὶ τῷ κάλλει καὶ τῇ 
δόξῃ πολὺ διήνεγκεν. Οὐ μὴν ἀλλὰ καὶ τοῦτον μικρόν τι 
παρέλαθεν: φησὶ μὲν γὰρ ἐγκώμιον γεγραφέναι περὶ αὐτῆς, 
τυγχάνει δ' ἀπολογίαν εἰρηκὼς ὑπὲρ τῶν ἐκείνῃ πεπραγ-
μένων. 
 Ἔστιν δ' οὐκ ἐκ τῶν αὐτῶν ἰδεῶν οὐδὲ περὶ 
τῶν αὐτῶν † ἔργων ὁ λόγος, ἀλλὰ πᾶν τοὐναντίον: ἀπολογεῖ-
σθαι μὲν γὰρ προσήκει περὶ τῶν ἀδικεῖν αἰτίαν ἐχόντων, 
ἐπαινεῖν δὲ τοὺς ἐπ' ἀγαθῷ τινὶ διαφέροντας.  
  Ἵνα δὲ μὴ δοκῶ τὸ ῥᾷστον ποιεῖν, ἐπιτιμᾶν τοῖς ἄλλοις 
μηδὲν ἐπιδεικνὺς τῶν ἐμαυτοῦ, πειράσομαι περὶ τῆς 
αὐτῆς ταύτης εἰπεῖν, παραλιπὼν ἅπαντα τὰ τοῖς ἄλλοις 
εἰρημένα. 
  Τὴν μὲν οὖν ἀρχὴν τοῦ λόγου ποιήσομαι τὴν 
ἀρχὴν τοῦ γένους αὐτῆς. Πλείστων γὰρ ἡμιθέων ὑπὸ Διὸς 
γεννηθέντων μόνης ταύτης γυναικὸς πατὴρ ἠξίωσε 
κληθῆναι. Σπουδάσας δὲ μάλιστα περί τε τὸν ἐξ Ἀλκμή-
νης καὶ τοὺς ἐκ Λήδας, τοσούτῳ μᾶλλον Ἑλένην Ἡρα-
κλέους προὐτίμησεν ὥστε τῷ μὲν ἰσχὺν δέδωκεν ἣ βίᾳ 
τῶν ἄλλων κρατεῖν δύναται, τῇ δὲ κάλλος ἀπένειμεν ὃ καὶ 
τῆς ῥώμης αὐτῆς ἄρχειν πέφυκεν. 
 Εἰδὼς δὲ τὰς 
ἐπιφανείας καὶ τὰς λαμπρότητας οὐκ ἐκ τῆς ἡσυχίας, 
ἀλλ' ἐκ τῶν πολέμων καὶ τῶν ἀγώνων γιγνομένας, βουλό-
μενος αὐτῶν μὴ μόνον τὰ σώματ' εἰς θεοὺς ἀναγαγεῖν ἀλλὰ 
καὶ τὰς δόξας ἀειμνήστους καταλιπεῖν, τοῦ μὲν ἐπίπονον 
καὶ φιλοκίνδυνον τὸν βίον κατέστησεν, τῆς δὲ περίβλεπτον 
καὶ περιμάχητον τὴν φύσιν ἐποίησεν. 
  Καὶ πρῶτον μὲν Θησεὺς, ὁ λεγόμενος μὲν Αἰγέως 
γενομένος δ' ἐκ Ποσειδῶνος, ἰδὼν αὐτὴν οὔπω μὲν ἀκμά-
ζουσαν, ἤδη δὲ τῶν ἄλλων διαφέρουσαν, τοσοῦτον ἡττήθη 
τοῦ κάλλους, ὁ κρατεῖν τῶν ἄλλων εἰθισμένος, ὥσθ' ὑπαρ-
χούσης αὐτῷ καὶ πατρίδος μεγίστης καὶ βασιλείας ἀσφαλε-
στάτης ἡγησάμενος οὐκ ἄξιον εἶναι ζῆν ἐπὶ τοῖς παροῦσιν 
ἀγαθοῖς ἄνευ τῆς πρὸς ἐκείνην οἰκειότητος, 
 ἐπειδὴ 
παρὰ τῶν κυρίων οὐχ οἷός τ' ἦν αὐτὴν λαβεῖν, ἀλλ' ἐπέ-
μενον τήν τε τῆς παιδὸς ἡλικίαν καὶ τὸν χρησμὸν τὸν 
παρὰ τῆς Πυθίας, ὑπεριδὼν τὴν ἀρχὴν τὴν Τυνδάρεω καὶ 
καταφρονήσας τῆς ῥώμης τῆς Κάστορος καὶ Πολυδεύκους  
καὶ πάντων τῶν ἐν Λακεδαίμονι δεινῶν ὀλιγωρήσας, βίᾳ 
λαβὼν αὐτὴν εἰς Ἄφιδναν τῆς Ἀττικῆς κατέθετο, 
καὶ τοσαύτην χάριν ἔσχεν Πειρίθῳ τῷ μετασχόντι 
τῆς ἁρπαγῆς ὥστε, βουληθέντος αὐτοῦ μνηστεῦσαι Κόρην 
τὴν Διὸς καὶ Δήμητρος, καὶ παρακαλοῦντος ἐπὶ τὴν εἰς 
Ἅιδου κατάβασιν, ἐπειδὴ συμβουλεύων οὐχ οἷός τ' ἦν 
ἀποτρέπειν, προδήλου τῆς συμφορᾶς οὔσης, ὅμως αὐτῷ 
συνηκολούθησεν, νομίζων ὀφείλειν τοῦτον τὸν ἔρανον, 
μηδενὸς ἀποστῆναι τῶν ὑπὸ Πειρίθου προσταχθέντων 
ἀνθ' ὧν ἐκεῖνος αὐτῷ συνεκινδύνευσεν. 
  Εἰ μὲν οὖν ὁ ταῦτα πράξας εἷς ἦν τῶν τυχόντων 
ἀλλὰ μὴ τῶν πολὺ διενεγκόντων, οὐκ ἄν πω δῆλος ἦν ὁ 
λόγος πότερον Ἑλένης ἔπαινος ἢ κατηγορία Θησέως 
ἐστίν: νῦν δὲ τῶν μὲν ἄλλων τῶν εὐδοκιμησάντων εὑρήσο-
μεν τὸν μὲν ἀνδρίας, τὸν δὲ σοφίας, τὸν δ' ἄλλου τινὸς τῶν 
τοιούτων μερῶν ἀπεστερημένον, τοῦτον δὲ μόνον οὐδ' ἑνὸς 
ἐνδεᾶ γενόμενον, ἀλλὰ παντελῆ τὴν ἀρετὴν κτησάμενον. 
Δοκεῖ δέ μοι πρέπειν περὶ αὐτοῦ καὶ διὰ μακρο-
τέρων εἰπεῖν: ἡγοῦμαι γὰρ ταύτην μεγίστην εἶναι πίστιν 
τοῖς βουλομένοις Ἑλένην ἐπαινεῖν, ἢν ἐπιδείξωμεν τοὺς 
ἀγαπήσαντας καὶ θαυμάσαντας ἐκείνην αὐτοὺς τῶν ἄλλων 
θαυμαστοτέρους ὄντας. Ὅσα μὲν γὰρ ἐφ' ἡμῶν γέγονεν, 
εἰκότως ἂν ταῖς δόξαις ταῖς ἡμετέραις αὐτῶν διακρίνοιμεν, 
περὶ δὲ τῶν οὕτω παλαιῶν προσήκει τοῖς κατ' ἐκεῖνον τὸν 
χρόνον εὖ φρονήσασιν ὁμονοοῦντας ἡμᾶς φαίνεσθαι. 
  Κάλλιστον μὲν οὖν ἔχω περὶ Θησέως τοῦτ' εἰπεῖν, 
ὅτι κατὰ τὸν αὐτὸν χρόνον Ἡρακλεῖ γενόμενος ἐνάμιλλον 
τὴν αὐτοῦ δόξαν πρὸς τὴν ἐκείνου κατέστησεν. Οὐ 
γὰρ μόνον τοῖς ὅπλοις ἐκοσμήσαντο παραπλησίοις,  
ἀλλὰ καὶ τοῖς ἐπιτηδεύμασιν ἐχρήσαντο τοῖς αὐτοῖς, 
πρέποντα τῇ συγγενείᾳ ποιοῦντες. Ἐξ ἀδελφῶν γὰρ 
γεγονότες, ὁ μὲν ἐκ Διὸς, ὁ δ' ἐκ Ποσειδῶνος, ἀδελφὰς 
καὶ τὰς ἐπιθυμίας ἔσχον. Μόνοι γὰρ οὗτοι τῶν προγε-
γενημένων ὑπὲρ τοῦ βίου τοῦ τῶν ἀνθρώπων ἀθληταὶ 
κατέστησαν. 
 Συνέβη δὲ τὸν μὲν ὀνομαστοτέρους καὶ 
μείζους, τὸν δ' ὠφελιμωτέρους καὶ τοῖς Ἕλλησιν οἰκειοτέ-
ρους ποιήσασθαι τοὺς κινδύνους. Τῷ μὲν γὰρ Εὐρυσθεὺς 
προσέταττεν τάς τε βοῦς τὰς ἐκ τῆς Ἐρυθείας ἀγαγεῖν 
καὶ τὰ μῆλα τὰ τῶν Ἑσπερίδων ἐνεγκεῖν καὶ τὸν Κέρβερον 
ἀναγαγεῖν καὶ τοιούτους ἄλλους πόνους, ἐξ ὧν ἤμελλεν 
οὐ τοὺς ἄλλους ὠφελήσειν ἀλλ' αὐτὸς κινδυνεύσειν: 
ὁ δ', αὐτὸς αὑτοῦ κύριος ὢν, τούτους προῃρεῖτο τῶν 
ἀγώνων ἐξ ὧν ἤμελλεν ἢ τῶν Ἑλλήνων ἢ τῆς αὑτοῦ 
πατρίδος εὐεργέτης γενήσεσθαι. Καὶ τόν τε ταῦρον τὸν 
ἀνεθέντα μὲν ὑπὸ Ποσειδῶνος, τὴν δὲ χώραν λυμαινόμε-
νον ὃν πάντες οὐκ ἐτόλμων ὑπομένειν, μόνος χειρωσάμε-
νος μεγάλου φόβου καὶ πολλῆς ἀπορίας τοὺς οἰκοῦντας 
τὴν πόλιν ἀπήλλαξεν: 
 καὶ μετὰ ταῦτα Λαπίθαις σύμ-
μαχος γενόμενος, στρατευσάμενος ἐπὶ Κενταύρους τοὺς 
διφυεῖς, οἳ καὶ τάχει καὶ ῥώμῃ καὶ τόλμῃ διενεγκόντες 
τὰς μὲν ἐπόρθουν, τὰς δ' ἤμελλον, ταῖς δ' ἠπείλουν τῶν 
πόλεων, τούτους μάχῃ νικήσας εὐθὺς μὲν αὐτῶν τὴν ὕβριν 
ἔπαυσεν, οὐ πολλῷ δ' ὕστερον χρόνῳ τὸ γένος ἐξ ἀνθρώ-
πων ἠφάνισεν. 
 Περὶ δὲ τοὺς αὐτοὺς χρόνους τὸ 
τέρας τὸ τραφὲν μὲν ἐν Κρήτῃ, γενόμενον δ' ἐκ Πασι-
φάης τῆς Ἡλίου θυγατρὸς, ᾧ κατὰ μαντείαν δασμὸν τῆς 
πόλεως δὶς ἑπτὰ παῖδας ἀποστελλούσης, ἰδὼν αὐτοὺς  
ἀγομένους καὶ πανδημεὶ προπεμπομένους ἐπὶ θάνατον 
ἄνομον καὶ προῦπτον καὶ πενθουμένους ἔτι ζῶντας, οὕτως 
ἠγανάκτησεν ὥσθ' ἡγήσατο κρεῖττον εἶναι τεθνάναι μᾶλλον 
ἢ ζῆν ἄρχων τῆς πόλεως τῆς οὕτως οἰκτρὸν τοῖς ἐχθροῖς 
φόρον ὑποτελεῖν ἠναγκασμένης. 
 Σύμπλους δὲ γενό-
μενος καὶ κρατήσας φύσεως ἐξ ἀνδρὸς μὲν καὶ ταύρου 
μεμιγμένης, τὴν δ' ἰσχὺν ἐχούσης οἵαν προσήκει τὴν ἐκ 
τοιούτων σωμάτων συγκειμένην, τοὺς μὲν παῖδας διασώ-
σας τοῖς γονεῦσιν ἀπέδωκεν, τὴν δὲ πόλιν οὕτως ἀνόμου 
καὶ δεινοῦ καὶ δυσαπαλλάκτου προστάγματος ἠλευθέρωσεν. 
  Ἀπορῶ δ' ὅ τι χρήσωμαι τοῖς ἐπιλοίποις: ἐπιστὰς 
γὰρ ἐπὶ τὰ Θησέως ἔργα καὶ λέγειν ἀρξάμενος περὶ αὐτῶν 
ὀκνῶ μὲν μεταξὺ παύσασθαι καὶ παραλιπεῖν τήν τε Σκί-
ρωνος καὶ Κερκύονος καὶ τῶν ἄλλων τῶν τοιούτων παρα-
νομίαν, πρὸς οὓς ἀνταγωνιστὴς γενόμενος ἐκεῖνος πολλῶν 
καὶ μεγάλων συμφορῶν τοὺς Ἕλληνας ἀπήλλαξεν: αἰσθά-
νομαι δ' ἐμαυτὸν ἔξω φερόμενον τῶν καιρῶν καὶ δέδοικα 
μή τισιν δόξω περὶ τούτου μᾶλλον σπουδάζειν ἢ περὶ ἧς 
τὴν ἀρχὴν ὑπεθέμην. 
 Ἐξ ἀμφοτέρων οὖν τούτων 
αἱροῦμαι τὰ μὲν πλεῖστα παραλιπεῖν διὰ τοὺς δυσκόλως 
ἀκροωμένους, περὶ δὲ τῶν ἄλλων ὡς ἂν δύνωμαι συντομώ-
τατα διελθεῖν, ἵνα τὰ μὲν ἐκείνοις, τὰ δ' ἐμαυτῷ χαρίσω-
μαι καὶ μὴ παντάπασιν ἡττηθῶ τῶν εἰθισμένων φθονεῖν καὶ 
τοῖς λεγομένοις ἅπασιν ἐπιτιμᾶν. 
  Τὴν μὲν οὖν ἀνδρίαν ἐν τούτοις ἐπεδείξατο τοῖς 
ἔργοις ἐν οἷς αὐτὸς καθ' αὑτὸν ἐκινδύνευσεν, τὴν δ' ἐπι-
στήμην ἣν εἶχεν πρὸς τὸν πόλεμον, ἐν ταῖς μάχαις ἐν 
αἷς μεθ' ὅλης τῆς πόλεως ἠγωνίσατο, τὴν δ' εὐσέβειαν τὴν 
πρὸς τοὺς θεοὺς ἔν τε ταῖς Ἀδράστου καὶ ταῖς τῶν παίδων 
τῶν Ἡρακλέους ἱκετείαις_τοὺς μὲν γὰρ μάχῃ νικήσας 
Πελοποννησίους διέσωσεν, τῷ δὲ τοὺς ὑπὸ τῇ Καδμείᾳ 
τελευτήσαντας βίᾳ Θηβαίων θάψαι παρέδωκεν_τὴν δ'  
ἄλλην ἀρετὴν καὶ τὴν σωφροσύνην ἔν τε τοῖς προειρημένοις 
καὶ μάλιστ' ἐν οἷς τὴν πόλιν διῴκησεν. 
 Ὁρῶν γὰρ τοὺς 
βίᾳ τῶν πολιτῶν ζητοῦντας ἄρχειν ἑτέροις δουλεύοντας 
καὶ τοὺς ἐπικίνδυνον τὸν βίον τοῖς ἄλλοις καθιστάντας 
αὐτοὺς περιδεῶς ζῶντας καὶ πολεμεῖν ἀναγκαζομένους 
μετὰ μὲν τῶν πολιτῶν πρὸς τοὺς ἐπιστρατευομένους 
μετὰ δ' ἄλλων τινῶν πρὸς τοὺς συμπολιτευομένους, 
ἔτι δὲ συλῶντας μὲν τὰ τῶν θεῶν, ἀποκτείνοντας 
δὲ τοὺς βελτίστους τῶν πολιτῶν, ἀπιστοῦντας δὲ τοῖς 
οἰκειοτάτοις, οὐδὲν δὲ ῥᾳθυμότερον ζῶντας τῶν ἐπὶ 
θανάτῳ συνειλημμένων, ἀλλὰ τὰ μὲν ἔξω ζηλουμένους, 
αὐτοὺς δὲ παρ' αὑτοῖς μᾶλλον τῶν ἄλλων λυπουμένους, 
_τί γάρ ἐστιν ἄλγιον ἢ ζῆν ἀεὶ δεδιότα μή τις 
αὑτὸν τῶν παρεστώτων ἀποκτείνῃ, καὶ μηδὲν ἧττον φοβού-
μενον τοὺς φυλάττοντας ἢ τοὺς ἐπιβουλεύοντας; _τού-
των ἁπάντων καταφρονήσας καὶ νομίσας οὐκ ἄρχοντας 
ἀλλὰ νοσήματα τῶν πόλεων εἶναι τοὺς τοιούτους, ἐπέδει-
ξεν ὅτι ῥᾴδιόν ἐστιν ἅμα τυραννεῖν καὶ μηδὲν χεῖρον δια-
κεῖσθαι τῶν ἐξ ἴσου πολιτευομένων. 
 Καὶ πρῶτον μὲν 
τὴν πόλιν σποράδην καὶ κατὰ κώμας οἰκοῦσαν εἰς ταὐτὸν 
συναγαγὼν τηλικαύτην ἐποίησεν ὥστ' ἔτι καὶ νῦν ἀπ' 
ἐκείνου τοῦ χρόνου μεγίστην τῶν Ἑλληνίδων εἶναι: 
μετὰ δὲ ταῦτα, κοινὴν τὴν πατρίδα καταστήσας καὶ τὰς 
ψυχὰς τῶν συμπολιτευομένων ἐλευθερώσας, ἐξ ἴσου τὴν 
ἅμιλλαν αὐτοῖς περὶ τῆς ἀρετῆς ἐποίησεν, πιστεύων μὲν 
ὁμοίως αὐτῶν προέξειν ἀσκούντων ὥσπερ ἀμελούντων, 
εἰδὼς δὲ τὰς τιμὰς ἡδίους οὔσας τὰς παρὰ τῶν μέγα φρο-
νούντων ἢ τὰς παρὰ τῶν δουλευόντων. 
 Τοσούτου 
δ' ἐδέησεν ἀκόντων τι ποιεῖν τῶν πολιτῶν ὥσθ' ὁ μὲν τὸν  
δῆμον καθίστη κύριον τῆς πολιτείας, οἱ δὲ μόνον αὐτὸν 
ἄρχειν ἠξίουν, ἡγούμενοι πιστοτέραν καὶ κοινοτέραν εἶναι 
τὴν ἐκείνου μοναρχίαν τῆς αὑτῶν δημοκρατίας. Οὐ γὰρ 
ὥσπερ ἕτεροι τοὺς μὲν πόνους ἄλλοις προσέταττεν, τῶν δ' 
ἡδονῶν αὐτὸς μόνος ἀπέλαυεν, ἀλλὰ τοὺς μὲν κινδύνους 
ἰδίους ἐποιεῖτο, τὰς δ' ὠφελείας ἅπασιν εἰς τὸ κοινὸν 
ἀπεδίδου. 
 Καὶ γάρ τοι διετέλεσεν τὸν βίον οὐκ ἐπι-
βουλευόμενος ἀλλ' ἀγαπώμενος, οὐδ' ἐπακτῷ δυνάμει τὴν 
ἀρχὴν διαφυλάττων, ἀλλὰ τῇ τῶν πολιτῶν εὐνοίᾳ δορυφο-
ρούμενος, τῇ μὲν ἐξουσίᾳ τυραννῶν, ταῖς δ' εὐεργεσίαις 
δημαγωγῶν: οὕτω γὰρ νομίμως καὶ καλῶς διῴκει τὴν πόλιν 
ὥστ' ἔτι καὶ νῦν ἴχνος τῆς ἐκείνου πρᾳότητος ἐν τοῖς 
ἤθεσιν ἡμῶν καταλελεῖφθαι. 
  Τὴν δὴ γεννηθεῖσαν μὲν ὑπὸ Διὸς, κρατήσασαν δὲ 
τοιαύτης ἀρετῆς καὶ σωφροσύνης, πῶς οὐκ ἐπαινεῖν χρὴ 
καὶ τιμᾶν καὶ νομίζειν πολὺ τῶν πώποτε γενομένων διε-
νεγκεῖν; Οὐ γὰρ δὴ μάρτυρά γε πιστότερον οὐδὲ κριτὴν 
ἱκανώτερον ἕξομεν ἐπαγαγέσθαι περὶ τῶν Ἑλένῃ προσόν-
των ἀγαθῶν τῆς Θησέως διανοίας. Ἵνα δὲ μὴ δοκῶ δι' 
ἀπορίαν περὶ τὸν αὐτὸν τόπον διατρίβειν μηδ' ἀνδρὸς 
ἑνὸς δόξῃ καταχρώμενος ἐπαινεῖν αὐτὴν, βούλομαι καὶ 
περὶ τῶν ἐχομένων διελθεῖν. 
  Μετὰ γὰρ τὴν Θησέως εἰς Ἅιδου κατάβασιν, ἐπα-
νελθούσης αὐτῆς εἰς Λακεδαίμονα καὶ πρὸς τὸ μνη-
στεύεσθαι λαβούσης ἡλικίαν, ἅπαντες οἱ τότε βασιλεύον-
τες καὶ δυναστεύοντες τὴν αὐτὴν γνώμην ἔσχον περὶ 
αὐτῆς: ἐξὸν γὰρ αὐτοῖς λαμβάνειν ἐν ταῖς αὑτῶν πόλεσι 
γυναῖκας τὰς πρωτευούσας, ὑπεριδόντες τοὺς οἴκοι γάμους 
ἦλθον ἐκείνην μνηστεύσοντες. 
 Οὔπω δὲ κεκριμέ-
νου τοῦ μέλλοντος αὐτῇ συνοικήσειν ἀλλ' ἔτι κοινῆς τῆς  
τύχης οὔσης οὕτω πρόδηλος ἦν ἅπασιν ἐσομένη περιμά-
χητος ὥστε συνελθόντες πίστεις ἔδοσαν ἀλλήλοις ἦ μὴν 
βοηθήσειν, εἴ τις ἀποστεροίη τὸν ἀξιωθέντα λαβεῖν αὐτὴν, 
νομίζων ἕκαστος τὴν ἐπικουρίαν ταύτην αὑτῷ παρα-
σκευάζειν. 
 Τῆς μὲν οὖν ἰδίας ἐλπίδος πλὴν ἑνὸς 
ἀνδρὸς ἅπαντες ἐψεύσθησαν, τῆς δὲ κοινῆς δόξης ἧς 
ἔσχον περὶ ἐκείνης οὐδεὶς αὐτῶν διήμαρτεν. Οὐ πολλοῦ 
γὰρ χρόνου διελθόντος, γενομένης ἐν θεοῖς περὶ κάλλους 
ἔριδος ἧς Ἀλέξανδρος ὁ Πριάμου κατέστη κριτὴς, καὶ 
διδούσης Ἥρας μὲν ἁπάσης αὐτῷ τῆς Ἀσίας βασιλεύειν, 
Ἀθηνᾶς δὲ κρατεῖν ἐν τοῖς πολέμοις, 
 Ἀφροδίτης 
δὲ τὸν γάμον τὸν Ἑλένης, τῶν μὲν σωμάτων οὐ 
δυνηθεὶς λαβεῖν διάγνωσιν ἀλλ' ἡττηθεὶς τῆς τῶν θεῶν 
ὄψεως, τῶν δὲ δωρεῶν ἀναγκασθεὶς γενέσθαι κριτὴς, εἵλετο 
τὴν οἰκειότητα τὴν Ἑλένης ἀντὶ τῶν ἄλλων ἁπάντων, οὐ 
πρὸς τὰ ἡδονὰς ἀποβλέψας, _καίτοι καὶ τοῦτο τοῖς εὖ 
φρονοῦσιν πολλῶν αἱρετώτερόν ἐστιν, ἀλλ' ὅμως οὐκ ἐπὶ 
τοῦθ' ὥρμησεν_ 
 ἀλλ' ἐπεθύμησεν Διὸς γενέσθαι 
κηδεστὴς, νομίζων πολὺ μείζω καὶ καλλίω ταύτην εἶναι 
τὴν τιμὴν ἢ τὴν τῆς Ἀσίας βασιλείαν, καὶ μεγάλας μὲν 
ἀρχὰς καὶ δυναστείας καὶ φαύλοις ἀνθρώποις ποτὲ παρα-
γίγνεσθαι, τοιαύτης δὲ γυναικὸς οὐδένα τῶν ἐπιγιγνομέ-
νων ἀξιωθήσεσθαι, πρὸς δὲ τούτοις οὐδὲν ἂν κτῆμα κάλ-
λιον καταλιπεῖν τοῖς παισὶν ἢ παρασκευάσας αὐτοῖς ὅπως 
μὴ μόνον πρὸς πατρὸς ἀλλὰ καὶ πρὸς μητρὸς ἀπὸ Διὸς 
ἔσονται γεγονότες. 
 Ἠπίστατο γὰρ τὰς μὲν ἄλλας 
εὐτυχίας ταχέως μεταπιπτούσας, τὴν δ' εὐγένειαν ἀεὶ 
τοῖς αὐτοῖς παραμένουσαν, ὥστε ταύτην μὲν τὴν αἵρεσιν  
ὑπὲρ ἅπαντος τοῦ γένους ἔσεσθαι, τὰς δ' ἑτέρας δωρεὰς 
ὑπὲρ τοῦ χρόνου μόνον τοῦ καθ' αὑτόν. 
  Τῶν μὲν οὖν εὖ φρονούντων οὐδεὶς ἂν τοῖς λογισ-
μοῖς τούτοις ἐπιτιμήσειεν, τῶν δὲ μηδὲν πρὸ τοῦ πράγ-
ματος ἐνθυμουμένων ἀλλὰ τὸ συμβαῖνον μόνον σκοπουμέ-
νων ἤδη τινὲς ἐλοιδόρησαν αὐτόν: ὧν τὴν ἄνοιαν ἐξ ὧν 
ἐβλασφήμησαν περὶ ἐκείνου ῥᾴδιον ἅπασι καταμαθεῖν. 
Πῶς γὰρ οὐ καταγέλαστον πεπόνθασιν, εἰ τὴν αὑτῶν 
φύσιν ἱκανωτέραν εἶναι νομίζουσιν τῆς ὑπὸ τῶν θεῶν προ-
κριθείσης; Οὐ γὰρ δή που περὶ ὧν εἰς τοσαύτην ἔριν 
κατέστησαν τὸν τυχόντα διαγνῶναι κύριον ἐποίησαν, ἀλλὰ 
δῆλον ὅτι τοσαύτην ἔσχον σπουδὴν ἐκλέξασθαι κριτὴν 
τὸν βέλτιστον, ὅσηνπερ περὶ αὐτοῦ τοῦ πράγματος ἐπι-
μέλειαν ἐποιήσαντο. 
 Χρὴ δὲ σκοπεῖν ὁποῖός τις ἦν 
καὶ δοκιμάζειν αὐτὸν οὐκ ἐκ τῆς ὀργῆς τῆς τῶν ἀποτυ-
χουσῶν, ἀλλ' ἐξ ὧν ἅπασαι βουλευσάμεναι προείλοντο τὴν 
ἐκείνου διάνοιαν. Κακῶς μὲν γὰρ παθεῖν ὑπὸ τῶν κρειττό-
νων οὐδὲν κωλύει καὶ τοὺς μηδὲν ἐξημαρτηκότας: τοιαύ-
της δὲ τιμῆς τυχεῖν ὥστε θνητὸν ὄντα θεῶν γενέσθαι 
κριτὴν, οὐχ οἷόν τε μὴ οὐ τὸν πολὺ τῇ γνώμῃ διαφέροντα. 
Θαυμάζω δ' εἴ τις οἴεται κακῶς βεβουλεῦσθαι τὸν 
μετὰ ταύτης ζῆν ἑλόμενον, ἧς ἕνεκα πολλοὶ τῶν ἡμιθέων 
ἀποθνῄσκειν ἠθέλησαν. Πῶς δ' οὐκ ἂν ἦν ἀνόητος, εἰ 
τοὺς θεοὺς εἰδὼς περὶ κάλλους φιλονικοῦντας αὐτὸς κάλ-
λους κατεφρόνησεν, καὶ μὴ ταύτην ἐνόμισε μεγίστην 
εἶναι τῶν δωρεῶν, περὶ ἧς κἀκείνας ἑώρα μάλιστα σπου-
δαζούσας; 
  Τίς δ' ἂν τὸν γάμον τὸν Ἑλένης ὑπερεῖδεν, ἧς 
ἁρπασθείσης οἱ μὲν Ἕλληνες οὕτως ἠγανάκτησαν ὥσπερ  
ὅλης τῆς Ἑλλάδος πεπορθημένης, οἱ δὲ βάρβαροι τοσοῦτον 
ἐφρόνησαν ὅσον περ ἂν εἰ πάντων ἡμῶν ἐκράτησαν. 
Δῆλον δ' ὡς ἑκάτεροι διετέθησαν: πολλῶν γὰρ αὐτοῖς πρό-
τερον ἐγκλημάτων γενομένων ὑπὲρ μὲν τῶν ἄλλων ἡσυχίαν 
ἦγον, ὑπὲρ δὲ ταύτης τηλικοῦτον συνεστήσαντο πόλεμον 
οὐ μόνον τῷ μεγέθει τῆς ὀργῆς, ἀλλὰ καὶ τῷ μήκει τοῦ χρό-
νου καὶ τῷ πλήθει τῶν παρασκευῶν ὅσος οὐδεὶς πώποτε 
γέγονεν. 
 Ἐξὸν δὲ τοῖς μὲν ἀποδοῦσιν Ἑλένην 
ἀπηλλάχθαι τῶν παρόντων κακῶν, τοῖς δ' ἀμελήσασιν 
ἐκείνης ἀδεῶς οἰκεῖν τὸν ἐπίλοιπον χρόνον, οὐδέτεροι 
ταῦτ' ἠθέλησαν: ἀλλ' οἱ μὲν περιεώρων καὶ πόλεις ἀναστά-
τους γιγνομένας καὶ τὴν χώραν πορθουμένην ὥστε μὴ 
προέσθαι τοῖς Ἕλλησιν αὐτὴν, οἱ δ' ᾑροῦντο μένοντες 
ἐπὶ τῆς ἀλλοτρίας καταγηράσκειν καὶ μηδέποτε τοὺς 
αὐτῶν ἰδεῖν μᾶλλον ἢ 'κείνην καταλιπόντες εἰς τὰς αὐτῶν 
πατρίδας ἀπελθεῖν. 
 Καὶ ταῦτ' ἐποίουν οὐχ ὑπὲρ 
Ἀλεξάνδρου καὶ Μενελάου φιλονικοῦντες, ἀλλ' οἱ μὲν 
ὑπὲρ τῆς Ἀσίας, οἱ δ' ὑπὲρ τῆς Εὐρώπης, νομίζοντες, ἐν 
ὁποτέρᾳ τὸ σῶμα τοὐκείνης κατοικήσειεν, ταύτην εὐδαι-
μονεστέραν τὴν χώραν ἔσεσθαι. 
  Τοσοῦτος δ' ἔρως ἐνέπεσεν τῶν πόνων καὶ τῆς στρα-
τείας ἐκείνης, οὐ μόνον τοῖς Ἕλλησι καὶ τοῖς βαρβάροις, 
ἀλλὰ καὶ τοῖς θεοῖς, ὥστ' οὐδὲ τοὺς ἐξ αὑτῶν γεγονότας 
ἀπέτρεψαν τῶν ἀγώνων τῶν περὶ Τροίαν, ἀλλὰ Ζεὺς 
μὲν προειδὼς τὴν Σαρπηδόνος εἱμαρμένην, Ἠὼς δὲ τὴν 
Μέμνονος, Ποσειδῶν δὲ τὴν Κύκνου, Θέτις δὲ τὴν Ἀχιλ-
λέως, ὅμως αὐτοὺς συνεξώρμησαν καὶ συνεξέπεμψαν, 
ἡγούμενοι κάλλιον αὐτοῖς εἶναι τεθνάναι μαχομένοις 
περὶ τῆς Διὸς θυγατρὸς μᾶλλον ἢ ζῆν ἀπολειφθεῖσι τῶν 
περὶ ἐκείνης κινδύνων. Καὶ τί δεῖ θαυμάζειν ἃ περὶ τῶν  
παίδων διενοήθησαν; Αὐτοὶ γὰρ πολὺ μείζω καὶ δεινοτέ-
ραν ἐποιήσαντο παράταξιν τῆς πρὸς Γίγαντας αὐτοῖς 
γενομένης: πρὸς μὲν γὰρ ἐκείνους μετ' ἀλλήλων ἐμαχέ-
σαντο, περὶ δὲ ταύτης πρὸς σφᾶς αὐτοὺς ἐπολέμησαν. 
  Εὐλόγως δὲ κἀκεῖνοι ταῦτ' ἔγνωσαν, κἀγὼ τηλικαύ-
ταις ὑπερβολαῖς ἔχω χρήσασθαι περὶ αὐτῆς: κάλλους γὰρ 
πλεῖστον μέρος μετέσχεν, ὃ σεμνότατον καὶ τιμιώτατον 
καὶ θειότατον τῶν ὄντων ἐστίν. Ῥᾴδιον δὲ γνῶναι τὴν 
δύναμιν αὐτοῦ: τῶν μὲν γὰρ ἀνδρίας ἢ σοφίας ἢ δικαιοσύ-
νης μὴ μετεχόντων πολλὰ φανήσεται τιμώμενα μᾶλλον ἢ 
τούτων ἕκαστον, τῶν δὲ κάλλους ἀπεστερημένων οὐδὲν 
εὑρήσομεν ἀγαπώμενον ἀλλὰ πάντα καταφρονούμενα, πλὴν 
ὅσα ταύτης τῆς ἰδέας κεκοινώνηκεν, καὶ τὴν ἀρετὴν 
διὰ τοῦτο μάλιστ' εὐδοκιμοῦσαν, ὅτι κάλλιστον τῶν ἐπιτη-
δευμάτων ἐστίν. 
 Γνοίη δ' ἄν τις κἀκεῖθεν ὅσον δια-
φέρει τῶν ὄντων, ἐξ ὧν αὐτοὶ διατιθέμεθα πρὸς ἕκαστον 
αὐτῶν. Τῶν μὲν γὰρ ἄλλων ὧν ἂν ἐν χρείᾳ γενώμεθα, 
τυχεῖν μόνον βουλόμεθα, περαιτέρω δὲ περὶ αὐτῶν οὐδὲν 
τῇ ψυχῇ προσπεπόνθαμεν: τῶν δὲ καλῶν ἔρως ἡμῖν ἐγγί-
γνεται, τοσούτῳ μείζω τοῦ βούλεσθαι ῥώμην ἔχων ὅσῳ 
περ καὶ τὸ πρᾶγμα κρεῖττόν ἐστιν. 
 Καὶ τοῖς μὲν κατὰ 
σύνεσιν ἢ κατ' ἄλλο τι προέχουσιν φθονοῦμεν, ἢν μὴ τῷ 
ποιεῖν ἡμᾶς εὖ καθ' ἑκάστην τὴν ἡμέραν προσαγάγων-
ται καὶ στέργειν σφᾶς αὐτοὺς ἀναγκάσωσιν: τοῖς δὲ καλοῖς 
εὐθὺς ἰδόντες εὖνοι γιγνόμεθα καὶ μόνους αὐτοὺς ὥσπερ 
τοὺς θεοὺς οὐκ ἀπαγορεύομεν θεραπεύοντες, 
 ἀλλ' 
ἥδιον δουλεύομεν τοῖς τοιούτοις ἢ τῶν ἄλλων ἄρχομεν, 
πλείω χάριν ἔχοντες τοῖς πολλὰ προστάττουσιν ἢ τοῖς 
μηδὲν ἐπαγγέλλουσιν. Καὶ τοὺς μὲν ὑπ' ἄλλῃ τινὶ δυνάμει  
γιγνομένους λοιδοροῦμεν καὶ κόλακας ἀποκαλοῦμεν, τοὺς 
δὲ τῷ κάλλει λατρεύοντας φιλοκάλους καὶ φιλοπόνους 
εἶναι νομίζομεν. 
 Τοσαύτῃ δ' εὐσεβείᾳ καὶ προνοίᾳ 
χρώμεθα περὶ τὴν ἰδέαν τὴν τοιαύτην ὥστε καὶ τῶν 
ἐχόντων τὸ κάλλος τοὺς μὲν μισθαρνήσαντας καὶ κακῶς 
βουλευσαμένους περὶ τῆς αὑτῶν ἡλικίας μᾶλλον ἀτιμάζο-
μεν ἢ τοὺς εἰς τὰ τῶν ἄλλων σώματ' ἐξαμαρτόντας: ὅσοι 
δ' ἂν τὴν αὑτῶν ὥραν διαφυλάξωσιν ἄβατον τοῖς πονηροῖς 
ὥσπερ ἱερὸν ποιήσαντες, τούτους εἰς τὸν ἐπίλοιπον 
χρόνον ὁμοίως τιμῶμεν ὥσπερ τοὺς ὅλην τὴν πόλιν ἀγαθόν 
τι ποιήσαντας. 
  Καὶ τί δεῖ τὰς ἀνθρωπίνας δόξας λέγοντα διατρί-
βειν; Ἀλλὰ Ζεὺς ὁ κρατῶν πάντων ἐν μὲν τοῖς ἄλλοις 
τὴν αὑτοῦ δύναμιν ἐνδείκνυται, πρὸς δὲ τὸ κάλλος 
ταπεινὸς γιγνόμενος ἀξιοῖ πλησιάζειν. Ἀμφιτρύωνι μὲν 
γὰρ εἰκασθεὶς ὡς Ἀλκμήνην ἦλθεν, χρυσὸς δὲ ῥυεὶς Δανάῃ 
συνεγένετο, κύκνος δὲ γενόμενος εἰς τοὺς Νεμέσεως κόλ-
πους κατέφυγεν, τούτῳ δὲ πάλιν ὁμοιωθεὶς Λήδαν ἐνύμ-
φευσεν: ἀεὶ δὲ μετὰ τέχνης ἀλλ' οὐ μετὰ βίας θηρώμενος 
φαίνεται τὴν φύσιν τὴν τοιαύτην. 
 Τοσούτῳ δὲ 
μᾶλλον προτετίμηται τὸ κάλλος παρ' ἐκείνοις ἢ παρ' ἡμῖν 
ὥστε καὶ ταῖς γυναιξὶ ταῖς αὑτῶν ὑπὸ τούτου κρατουμέ-
ναις συγγνώμην ἔχουσιν, καὶ πολλὰς ἄν τις ἐπιδείξειεν τῶν 
ἀθανάτων αἳ θνητοῦ κάλλους ἡττήθησαν, ὧν οὐδεμία λαθεῖν 
τὸ γεγενημένον ὡς αἰσχύνην ἔχον ἐζήτησεν, ἀλλ' ὡς 
καλῶν ὄντων τῶν πεπραγμένων ὑμνεῖσθαι μᾶλλον ἢ σιωπᾶ-
σθαι περὶ αὐτῶν ἠβουλήθησαν. Μέγιστον δὲ τῶν εἰρημέ-
νων τεκμήριον: πλείους γὰρ ἂν εὕροιμεν διὰ τὸ κάλλος ἀθα-
νάτους γεγενημένους ἢ διὰ τὰς ἄλλας ἀρετὰς ἁπάσας.  
  Ὧν Ἑλένη τοσούτῳ πλέον ἔσχεν ὅσῳ περ καὶ 
τὴν ὄψιν αὐτῶν διήνεγκεν. Οὐ γὰρ μόνον ἀθανασίας 
ἔτυχεν, ἀλλὰ καὶ τὴν δύναμιν ἰσόθεον λαβοῦσα πρῶ-
τον μὲν τοὺς ἀδελφοὺς ἤδη κατεχομένους ὑπὸ τῆς 
πεπρωμένης εἰς θεοὺς ἀνήγαγεν, βουλομένη δὲ πιστὴν 
ποιῆσαι τὴν μεταβολὴν οὕτως αὐτοῖς τὰς τιμὰς ἐναργεῖς 
ἔδωκεν ὥσθ' ὁρωμένους ὑπὸ τῶν ἐν τῇ θαλάττῃ κινδυνευόν-
των σῴζειν, οἵτινες ἂν αὐτοὺς εὐσεβῶς κατακαλέσων-
ται. 
 Μετὰ δὲ ταῦτα τοσαύτην Μενελάῳ χάριν 
ἀπέδωκεν ὑπὲρ τῶν πόνων καὶ τῶν κινδύνων οὓς δι' ἐκεί-
νην ὑπέμεινεν, ὥστε τοῦ γένους ἅπαντος τοῦ Πελοπιδῶν 
διαφθαρέντος καὶ κακοῖς ἀνηκέστοις περιπεσόντος οὐ 
μόνον αὐτὸν τῶν συμφορῶν τούτων ἀπήλλαξεν ἀλλὰ καὶ 
θεὸν ἀντὶ θνητοῦ ποιήσασα σύνοικον αὑτῇ καὶ πάρεδρον 
εἰς ἅπαντα τὸν αἰῶνα κατεστήσατο. 
 Καὶ τούτοις 
ἔχω τὴν πόλιν τὴν Σπαρτιατῶν τὴν μάλιστα τὰ παλαιὰ 
διασῴζουσαν ἔργῳ παρασχέσθαι μαρτυροῦσαν: ἔτι γὰρ καὶ 
νῦν ἐν Θεράπναις τῆς Λακωνικῆς θυσίας αὐτοῖς ἁγίας 
καὶ πατρίας ἀποτελοῦσιν οὐχ ὡς ἥρωσιν ἀλλ' ὡς θεοῖς 
ἀμφοτέροις οὖσιν. 
  Ἐνεδείξατο δὲ καὶ Στησιχόρῳ τῷ ποιητῇ τὴν 
αὑτῆς δύναμιν: ὅτε μὲν γὰρ ἀρχόμενος τῆς ᾠδῆς ἐβλασφή-
μησέν τι περὶ αὐτῆς, ἀνέστη τῶν ὀφθαλμῶν ἐστερημένος, 
ἐπειδὴ δὲ γνοὺς τὴν αἰτίαν τῆς συμφορᾶς τὴν καλουμένην 
παλινῳδίαν ἐποίησεν, πάλιν αὐτὸν εἰς τὴν αὐτὴν φύσιν 
κατέστησεν. 
 Λέγουσιν δέ τινες καὶ τῶν Ὁμηριδῶν 
ὡς ἐπιστᾶσα τῆς νυκτὸς Ὁμήρῳ προσέταξεν ποιεῖν 
περὶ τῶν στρατευσαμένων ἐπὶ Τροίαν, βουλομένη τὸν 
ἐκείνων θάνατον ζηλωτότερον ἢ τὸν βίον τὸν τῶν ἄλλων  
καταστῆσαι: καὶ μέρος μέν τι καὶ διὰ τὴν Ὁμήρου τέχ-
νην, μάλιστα δὲ διὰ ταύτην οὕτως ἐπαφρόδιτον καὶ παρὰ 
πᾶσιν ὀνομαστὴν αὐτοῦ γενέσθαι τὴν ποίησιν. 
  Ὡς οὖν καὶ δίκην λαβεῖν καὶ χάριν ἀποδοῦναι 
δυναμένην, τοὺς μὲν τοῖς χρήμασιν προέχοντας ἀναθήμα-
σιν καὶ θυσίαις καὶ ταῖς ἄλλαις προσόδοις ἱλάσκεσθαι καὶ 
τιμᾶν αὐτὴν χρὴ, τοὺς δὲ φιλοσόφους πειρᾶσθαί τι λέγειν 
περὶ αὐτῆς ἄξιον τῶν ὑπαρχόντων ἐκείνῃ: τοῖς γὰρ πεπαι-
δευμένοις πρέπει τοιαύτας ποιεῖσθαι τὰς ἀπαρχάς. 
  Πολὺ δὲ πλείω τὰ παραλελειμμένα τῶν εἰρημένων 
ἐστίν. Χωρὶς γὰρ τεχνῶν καὶ φιλοσοφιῶν καὶ τῶν ἄλλων 
ὠφελειῶν, ἃς ἔχοι τις ἂν εἰς ἐκείνην καὶ τὸν πόλεμον τὸν 
Τρωϊκὸν ἀνενεγκεῖν, δικαίως ἂν καὶ τοῦ μὴ δουλεύειν ἡμᾶς 
τοῖς βαρβάροις Ἑλένην αἰτίαν εἶναι νομίζοιμεν. Εὑρήσομεν 
γὰρ τοὺς Ἕλληνας δι' αὐτὴν ὁμονοήσαντας καὶ κοινὴν 
στρατείαν ἐπὶ τοὺς βαρβάρους ποιησαμένους, καὶ τότε 
πρῶτον τὴν Εὐρώπην τῆς Ἀσίας τρόπαιον στήσασαν: 
ἐξ ὧν τοσαύτης μεταβολῆς ἐτύχομεν ὥστε τὸν μὲν 
ἐπέκεινα χρόνον οἱ δυστυχοῦντες ἐν τοῖς βαρβάροις τῶν 
Ἑλληνίδων πόλεων ἄρχειν ἠξίουν_καὶ Δαναὸς μὲν ἐξ 
Αἰγύπτου φυγὼν Ἄργος κατέσχεν, Κάδμος δὲ Σιδώνιος 
Θηβῶν ἐβασίλευσεν, Κᾶρες δὲ τὰς νήσους κατῴκουν, 
Πελοποννήσου δὲ συμπάσης ὁ Ταντάλου Πέλοψ ἐκράτησεν 
_μετὰ δ' ἐκεῖνον τὸν πόλεμον τοσαύτην ἐπίδοσιν τὸ γένος 
ἡμῶν ἔλαβεν ὥστε καὶ πόλεις μεγάλας καὶ χώραν πολλὴν 
ἀφελέσθαι τῶν βαρβάρων. 
 Ἢν οὖν τινὲς βούλωνται 
ταῦτα διεργάζεσθαι καὶ μηκύνειν, οὐκ ἀπορήσουσιν ἀφορ-
μῆς ὅθεν Ἑλένην ἔξω τῶν εἰρημένων ἕξουσιν ἐπαινεῖν, 
ἀλλὰ πολλοῖς καὶ καινοῖς λόγοις ἐντεύξονται περὶ αὐτῆς.  