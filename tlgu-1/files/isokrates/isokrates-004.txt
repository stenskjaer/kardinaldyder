
{ΠΕΡΙ ΤΟΥ ΖΕΥΓΟΥΣ} 
... 
  Περὶ μὲν οὖν τοῦ ζεύγους τῶν ἵππων, ὡς οὐκ ἀφελό-
μενος ὁ πατὴρ Τεισίαν εἶχεν, ἀλλὰ πριάμενος παρὰ τῆς πό-
λεως τῶν Ἀργείων, τῶν τε πρέσβεων τῶν ἐκεῖθεν ἡκόντων 
καὶ τῶν ἄλλων τῶν εἰδότων ἀκηκόατε μαρτυρούντων: τὸν 
αὐτὸν δὲ τρόπον ἅπαντές εἰσιν εἰθισμένοι με συκοφαντεῖν. 
Τὰς μὲν γὰρ δίκας ὑπὲρ τῶν ἰδίων ἐγκλημάτων λαγχά-
νουσι, τὰς δὲ κατηγορίας ὑπὲρ τῶν τῆς πόλεως πραγμάτων 
ποιοῦνται, καὶ πλείω χρόνον διατρίβουσι τὸν πατέρα μου 
διαβάλλοντες ἢ περὶ ὧν ἀντώμοσαν διδάσκοντες, καὶ τοσοῦ-
τον καταφρονοῦσι τῶν νόμων ὥστε περὶ ὧν ὑμᾶς ὑπ' ἐκεί-
νου φασὶν ἠδικῆσθαι, τούτων αὐτοὶ δίκην παρ' ἐμοῦ λαβεῖν 
ἀξιοῦσιν. 
 Ἐγὼ δ' ἡγοῦμαι μὲν οὐδὲν προσήκειν τὰς 
κοινὰς αἰτίας τοῖς ἰδίοις ἀγῶσιν: ἐπειδὴ δὲ Τεισίας πολλάκις 
ὀνειδίζει μοι τὴν φυγὴν τὴν τοῦ πατρὸς καὶ μᾶλλον ὑπὲρ 
τῶν ὑμετέρων ἢ τῶν αὐτοῦ σπουδάζει πραγμάτων, ἀνάγκη 
πρὸς ταῦτα τὴν ἀπολογίαν ποιεῖσθαι: καὶ γὰρ ἂν αἰσχυ-
νοίμην, εἴ τῳ δόξαιμι τῶν πολιτῶν ἧττον φροντίζειν τῆς 
ἐκείνου δόξης ἢ τῶν ἐμαυτοῦ κινδύνων. 
  Πρὸς μὲν οὖν τοὺς πρεσβυτέρους βραχὺς ἂν ἐξήρκει  
λόγος: ἅπαντες γὰρ ἴσασιν ὅτι διὰ τοὺς αὐτοὺς ἄνδρας ἥ 
τε δημοκρατία κατελύθη κἀκεῖνος ἐκ τῆς πόλεως ἐξέπε-
σεν: τῶν δὲ νεωτέρων ἕνεκα, οἳ τῶν μὲν πραγμάτων ὕστε-
ροι γεγόνασιν, τῶν δὲ διαβαλλόντων πολλάκις ἀκηκόασιν, 
πορρωτέρωθεν ἄρξομαι διδάσκειν. 
  Οἱ γὰρ τὸ πρῶτον ἐπιβουλεύσαντες τῷ δήμῳ καὶ 
καταστήσαντες τοὺς τετρακοσίους, ἐπειδὴ παρακαλούμε-
νος ὁ πατὴρ οὐκ ἤθελεν γενέσθαι μετ' αὐτῶν, ὁρῶν-
τες αὐτὸν καὶ πρὸς τὰς πράξεις ἐρρωμένως ἔχοντα καὶ 
πρὸς τὸ πλῆθος πιστῶς διακείμενον, οὐχ ἡγοῦντ' οὐδὲν 
οἷοί τ' εἶναι κινεῖν τῶν καθεστώτων, 
 πρὶν ἐκποδὼν 
ἐκεῖνος αὐτοῖς γένοιτο. Εἰδότες δὲ τὴν πόλιν τῶν μὲν 
περὶ τοὺς θεοὺς μάλιστ' ἂν ὀργισθεῖσαν, εἴ τις εἰς τὰ 
μυστήρια φαίνοιτ' ἐξαμαρτάνων, τῶν δ' ἄλλων εἴ τις τολ-
μῴη τὸν δῆμον καταλύειν, ἀμφοτέρας ταύτας συνθέντες 
τὰς αἰτίας εἰσήγγελλον εἰς τὴν βουλὴν, λέγοντες ὡς ὁ 
πατὴρ μὲν συνάγοι τὴν ἑταιρείαν ἐπὶ νεωτέροις πράγμασιν, 
οὗτοι δ' ἐν τῇ Πουλυτίωνος οἰκίᾳ συνδειπνοῦντες τὰ 
μυστήρια ποιήσειαν. 
 Ὀρθῆς δὲ τῆς πόλεως γενομένης 
διὰ τὸ μέγεθος τῶν αἰτιῶν καὶ διὰ ταχέων συλλεγείσης 
ἐκκλησίας οὕτω σαφῶς ἐπέδειξεν αὐτοὺς ψευδομένους 
ὥστε παρὰ μὲν τῶν κατηγόρων ἡδέως ἂν ὁ δῆμος δίκην 
ἔλαβεν, τὸν δ' εἰς Σικελίαν στρατηγὸν ἐχειροτόνησεν. 
Μετὰ δὲ ταῦθ' ὁ μὲν ἐξέπλευσεν ὡς ἀπηλλαγμένος ἤδη 
τῆς διαβολῆς, οἱ δὲ συστήσαντες τὴν βουλὴν καὶ τοὺς 
ῥήτορας ὑφ' αὑτοῖς ποιησάμενοι πάλιν ἤγειρον τὸ πρᾶγμα 
καὶ μηνυτὰς εἰσέπεμπον. 
 Καὶ τί δεῖ μακρολογεῖν; Οὐ 
γὰρ πρότερον ἐπαύσαντο, πρὶν τόν τε πατέρ' ἐκ τοῦ στρα-
τοπέδου μετεπέμψαντο καὶ τῶν φίλων αὐτοῦ τοὺς μὲν  
ἀπέκτειναν, τοὺς δ' ἐκ τῆς πόλεως ἐξέβαλον. Πυθόμενος 
δὲ τήν τε τῶν ἐχθρῶν δύναμιν καὶ τὰς τῶν ἐπιτηδείων 
συμφορὰς, καὶ νομίζων δεινὰ πάσχειν ὅτι παρόντα μὲν 
αὐτὸν οὐκ ἔκρινον, ἀπόντος δὲ κατεγίγνωσκον, οὐδ' ὣς 
ἀπελθεῖν ἠξίωσεν εἰς τοὺς πολεμίους: 
 ἀλλ' ἐκεῖνος 
μὲν τοσαύτην πρόνοιαν ἔσχεν ὑπὲρ τοῦ μηδὲν ἐξαμαρτεῖν 
εἰς τὴν πόλιν ὥστ' εἰς Ἄργος ἐλθὼν ἡσυχίαν εἶχεν, οἱ δ' 
εἰς τοσοῦτον ὕβρεως ἦλθον ὥστ' ἔπεισαν ὑμᾶς ἐλαύνειν 
αὐτὸν ἐξ ἁπάσης τῆς Ἑλλάδος καὶ στηλίτην ἀναγράφειν 
καὶ πρέσβεις πέμποντας ἐξαιτεῖν παρ' Ἀργείων. Ἀπορῶν δ' 
ὅ τι χρήσαιτο τοῖς παροῦσιν κακοῖς καὶ πανταχόθεν εἰργό-
μενος καὶ σωτηρίας οὐδεμιᾶς ἄλλης αὐτῷ φαινομένης 
τελευτῶν ἐπὶ Λακεδαιμονίους ἠναγκάσθη καταφυγεῖν. 
  Καὶ τὰ μὲν γενόμενα ταῦτ' ἐστίν: τοσοῦτον δὲ τοῖς 
ἐχθροῖς τῆς ὕβρεως περίεστιν ὥσθ' οὕτως ἀνόμως τοῦ 
πατρὸς ἐκπεσόντος ὡς δεινὰ δεδρακότος αὐτοῦ κατηγο-
ροῦσιν, καὶ διαβάλλειν ἐπιχειροῦσιν ὡς Δεκέλειάν τ' ἐπε-
τείχισεν καὶ τὰς νήσους ἀπέστησεν καὶ τῶν πολεμίων 
διδάσκαλος κατέστη. Καὶ ἐνίοτε μὲν αὐτοῦ προσποιοῦνται 
καταφρονεῖν, 
 λέγοντες ὡς οὐδὲν διέφερε τῶν ἄλλων, 
νυνὶ δ' ἁπάντων αὐτὸν τῶν γεγενημένων αἰτιῶνται καί φασι 
παρ' ἐκείνου μαθεῖν Λακεδαιμονίους ὡς χρὴ πολεμεῖν, οἳ 
καὶ τοὺς ἄλλους διδάσκειν τέχνην ἔχουσιν. Ἐγὼ δ' εἴ μοι 
χρόνος ἱκανὸς γένοιτο, ῥᾳδίως ἂν αὐτὸν ἐπιδείξαιμι τὰ μὲν 
δικαίως πράξαντα, τῶν δ' ἀδίκως αἰτίαν ἔχοντα. Πάντων 
δ' ἂν εἴη δεινότατον, εἰ τοῦ πατρὸς μετὰ τὴν φυγὴν  
δωρεὰν λαβόντος ἐγὼ διὰ τὴν ἐκείνου φυγὴν ζημιωθείην. 
  Ἡγοῦμαι δ' αὐτὸν παρ' ὑμῶν δικαίως ἂν πλείστης 
συγγνώμης τυγχάνειν: ὑπὸ γὰρ τῶν τριάκοντ' ἐκπεσόντες 
ταῖς αὐταῖς ἐκείνῳ συμφοραῖς ἐχρήσασθε. Ἐξ ὧν ἐνθυμεῖ-
σθαι χρὴ, πῶς ἕκαστος ὑμῶν διέκειτο καὶ τίνα γνώμην 
εἶχεν καὶ ποῖον κίνδυνον οὐκ ἂν ὑπέμεινεν ὥστε παύσα-
σθαι μὲν μετοικῶν, κατελθεῖν δ' εἰς τὴν πατρίδα, τιμωρή-
σασθαι δὲ τοὺς ἐκβαλόντας. 
 Ἐπὶ τίνα δ' ἢ πόλιν ἢ 
φίλον ἢ ξένον οὐκ ἤλθετε δεησόμενοι συγκαταγαγεῖν ὑμᾶς; 
Τίνος δ' ἀπέσχεσθε πειρώμενοι κατελθεῖν; Οὐ καταλαβόν-
τες τὸν Πειραιᾶ καὶ τὸν σῖτον τὸν ἐν τῇ χώρᾳ διεφθείρετε 
καὶ τὴν γῆν ἐτέμνετε καὶ τὰ προάστεια ἐνεπρήσατε καὶ 
τελευτῶντες τοῖς τείχεσιν προσεβάλετε; 
 Καὶ ταῦθ' 
οὕτω σφόδρ' ἐνομίζετε χρῆναι ποιεῖν ὥστε τοῖς ἡσυχίαν 
ἄγουσι τῶν συμφυγάδων μᾶλλον ὠργίζεσθε ἢ τοῖς αἰτίοις 
τῶν συμφορῶν γεγενημένοις. Ὥστ' οὐκ εἰκὸς ἐπιτιμᾶν τοῖς 
τῶν αὐτῶν ὑμῖν ἐπιθυμοῦσιν, οὐδὲ κακοὺς ἄνδρας νομίζειν 
ὅσοι φεύγοντες κατελθεῖν ἐζήτησαν, ἀλλὰ πολὺ μᾶλλον 
ὅσοι μένοντες φυγῆς ἄξι' ἐποίησαν: οὐδ' ἐντεῦθεν ἀρξαμέ-
νους κρίνειν, ὁποῖός τις ἦν ὁ πατὴρ πολίτης ὅτ' οὐδὲν 
αὐτῷ τῆς πόλεως προσῆκεν, 
 ἀλλ' ἐπ' ἐκείνου τοῦ 
χρόνου σκοπεῖν οἷος ἦν πρὶν φυγεῖν περὶ τὸ πλῆθος, καὶ 
ὅτι διακοσίους ὁπλίτας ἔχων τὰς μεγίστας πόλεις τῶν ἐν 
Πελοποννήσῳ Λακεδαιμονίων μὲν ἀπέστησεν, ὑμῖν δὲ συμ-
μάχους ἐποίησεν, καὶ εἰς οἵους κινδύνους αὐτοὺς κατέ-
στησεν, καὶ ὡς περὶ Σικελίαν ἐστρατήγησεν. Τούτων μὲν 
γὰρ ἐκείνῳ προσήκει χάριν ὑμᾶς ἔχειν: τῶν δ' ἐν τῇ συμ-
φορᾷ γενομένων τοὺς ἐκβαλόντας αὐτὸν δικαίως ἂν 
αἰτίους νομίζοιτε.  
  Ἀναμνήσθητε δὲ πρὸς ὑμᾶς αὐτοὺς, ἐπειδὴ κατῆλθεν, 
ὡς πόλλ' ἀγαθὰ τὴν πόλιν ἐποίησεν, ἔτι δὲ πρότερον, 
ὡς ἐχόντων τῶν πραγμάτων αὐτὸν κατεδέξασθε, καταλε-
λυμένου μὲν τοῦ δήμου, στασιαζόντων δὲ τῶν πολιτῶν, δια-
φερομένων δὲ τῶν στρατιωτῶν πρὸς τὰς ἀρχὰς τὰς ἐνθάδε 
καθεστηκυίας, εἰς τοῦτο δὲ μανίας ἀμφοτέρων ἀφιγμένων 
ὥστε μηδετέροις μηδεμίαν ἐλπίδ' εἶναι σωτηρίας: 
 οἱ 
μὲν γὰρ τοὺς ἔχοντας τὴν πόλιν ἐχθροὺς ἐνόμιζον μᾶλλον 
ἢ Λακεδαιμονίους, οἱ δὲ τοὺς ἐκ Δεκελείας μετεπέμποντο, 
ἡγούμενοι κρεῖττον εἶναι τοῖς πολεμίοις τὴν πατρίδα παρα-
δοῦναι μᾶλλον ἢ τοῖς ὑπὲρ τῆς πόλεως στρατευομένοις τῆς 
πολιτείας μεταδοῦναι. 
 Τοιαύτην μὲν οὖν τῶν πολι-
τῶν γνώμην ἐχόντων, κρατούντων δὲ τῶν πολεμίων καὶ τῆς 
γῆς καὶ τῆς θαλάττης, ἔτι δὲ χρημάτων ὑμῖν μὲν οὐκ 
ὄντων, ἐκείνοις δὲ βασιλέως παρέχοντος, πρὸς δὲ τούτοις 
ἐνενήκοντα νεῶν ἐκ Φοινίκης εἰς Ἄσπενδον ἡκουσῶν καὶ 
παρεσκευασμένων Λακεδαιμονίοις βοηθεῖν, ἐν τοσαύταις 
συμφοραῖς καὶ τοιούτοις κινδύνοις τῆς πόλεως οὔσης, 
μεταπεμψαμένων αὐτὸν τῶν στρατιωτῶν οὐκ ἐσεμ-
νύνατ' ἐπὶ τοῖς παροῦσιν, οὐδ' ἐμέμψατο περὶ τῶν γεγε-
νημένων, οὐδ' ἐβουλεύσατο περὶ τῶν μελλόντων, ἀλλ' εὐθὺς 
εἵλετο μετὰ τῆς πόλεως ὁτιοῦν πάσχειν μᾶλλον ἢ μετὰ 
Λακεδαιμονίων εὐτυχεῖν, καὶ πᾶσι φανερὸν ἐποίησεν ὅτι 
τοῖς ἐκβαλοῦσιν ἀλλ' οὐχ ὑμῖν ἐπολέμει, καὶ ὅτι κατελθεῖν 
ἀλλ' οὐκ ἀπολέσαι τὴν πόλιν ἐπεθύμει. 
 Γενόμενος 
δὲ μεθ' ὑμῶν ἔπεισεν μὲν Τισσαφέρνην μὴ παρέχειν χρήματα 
Λακεδαιμονίοις, ἔπαυσεν δὲ τοὺς συμμάχους ὑμῶν ἀφισ-
ταμένους, διέδωκεν δὲ παρ' αὑτοῦ μισθὸν τοῖς στρατιώταις, 
ἀπέδωκεν δὲ τῷ δήμω τὴν πολιτείαν, διήλλαξε δὲ τοὺς 
πολίτας, ἀπέστρεψε δὲ τὰς ναῦς τὰς Φοινίσσας. 
 Καὶ  
μετὰ ταῦτα, καθ' ἕκαστον μὲν, ὅσας τριήρεις ἔλαβεν ἢ 
μάχας ἐνίκησεν ἢ πόλεις κατὰ κράτος εἷλεν ἢ λόγῳ πείσας 
φίλας ὑμῖν ἐποίησε, πολὺ ἂν ἔργον εἴη λέγειν: πλείστων δὲ 
κινδύνων τῇ πόλει κατ' ἐκεῖνον τὸν καιρὸν γενομένων 
οὐδεπώποτε τοῦ πατρὸς ἡγουμένου τρόπαιον ὑμῶν ἔστησαν 
οἱ πολέμιοι. 
  Περὶ μὲν οὖν τῶν ἐστρατηγημένων οἶδα μὲν ὅτι 
πολλὰ παραλείπω, διὰ τοῦτο δ' οὐκ ἀκριβῶς εἴρηκα περὶ 
αὐτῶν, ὅτι σχεδὸν ἅπαντες μνημονεύετε τὰ πραχθέντα. 
Λοιδοροῦσι δὲ λίαν ἀσελγῶς καὶ θρασέως καὶ τὸν ἄλλον 
βίον τὸν τοῦ πατρὸς, καὶ οὐκ αἰσχύνονται τοιαύτῃ παρρη-
σίᾳ χρώμενοι περὶ τοῦ τεθνεῶτος, ἣν ἔδεισαν ἂν ποιήσα-
σθαι περὶ ζῶντος, 
 ἀλλ' εἰς τοσοῦτον ἀνοίας ἐληλύθα-
σιν ὥστ' οἴονται καὶ παρ' ὑμῖν καὶ παρὰ τοῖς ἄλλοις 
εὐδοκιμήσειν, ἢν ὡς ἂν δύνωνται πλεῖστα περὶ αὐτοῦ 
βλασφημήσωσιν, ὥσπερ οὐ πάντας εἰδότας ὅτι καὶ τοῖς 
φαυλοτάτοις τῶν ἀνθρώπων ἔξεστιν οὐ μόνον περὶ τῶν 
ἀνδρῶν τῶν ἀρίστων ἀλλὰ καὶ περὶ τῶν θεῶν ὑβριστικοὺς 
λόγους εἰπεῖν. 
 Ἴσως μὲν οὖν ἀνόητόν ἐστιν ἁπάν-
των τῶν εἰρημένων φροντίζειν: ὅμως δ' οὐχ ἥκιστ' ἐπι-
θυμῶ περὶ τῶν ἐπιτηδευμάτων τῶν τοῦ πατρὸς διελθεῖν 
πρὸς ὑμᾶς, μικρὸν προλαβὼν καὶ τῶν προγόνων ἐπιμνη-
σθεὶς, ἵν' ἐπίστησθ' ὅτι πόρρωθεν ἡμῖν ὑπάρχει μέγιστα καὶ 
κάλλιστα τῶν πολιτῶν. 
  Ὁ γὰρ πατὴρ πρὸς μὲν ἀνδρῶν ἦν Εὐπατριδῶν, ὧν 
τὴν εὐγένειαν ἐξ αὐτῆς τῆς ἐπωνυμίας ῥᾴδιον γνῶναι, 
πρὸς γυναικῶν δ' Ἀλκμεωνιδῶν, οἳ τοῦ μὲν πλούτου μέγι-
στον μνημεῖον κατέλιπον_ἵππων γὰρ ζεύγει πρῶτος  
Ἀλκμέων τῶν πολιτῶν Ὀλυμπίασιν ἐνίκησεν, _τὴν δ' 
εὔνοιαν, ἣν εἶχον εἰς τὸ πλῆθος, ἐν τοῖς τυραννικοῖς ἐπε-
δείξαντο: συγγενεῖς γὰρ ὄντες Πεισιστράτου καὶ πρὶν εἰς 
τὴν ἀρχὴν καταστῆναι μάλιστ' αὐτῷ χρώμενοι τῶν πολι-
τῶν, οὐκ ἠξίωσαν μετασχεῖν τῆς ἐκείνου τυραννίδος, ἀλλ' 
εἵλοντο φεύγειν μᾶλλον ἢ τοὺς πολίτας ἰδεῖν δουλεύοντας. 
Τετταράκοντα δ' ἔτη τῆς στάσεως γενομένης ὑπὸ μὲν 
τῶν τυράννων τοσούτῳ μᾶλλον τῶν ἄλλων ἐμισήθησαν ὥσθ' 
ὁπότε τἀκείνων κρατήσειεν, οὐ μόνον τὰς οἰκίας αὐτῶν 
κατέσκαπτον ἀλλὰ καὶ τοὺς τάφους ἀνώρυττον, ὑπὸ δὲ τῶν 
συμφυγάδων οὕτω σφόδρ' ἐπιστεύθησαν ὥσθ' ἅπαντα τοῦ-
τον τὸν χρόνον ἡγούμενοι τοῦ δήμου διετέλεσαν. Καὶ τὸ 
τελευταῖον Ἀλκιβιάδης καὶ Κλεισθένης, ὁ μὲν πρὸς 
πατρὸς, ὁ δὲ πρὸς μητρὸς ὢν πρόπαππος τοῦ πατρὸς 
τοὐμοῦ, στρατηγήσαντες τῆς φυγῆς κατήγαγον τὸν δῆμον 
καὶ τοὺς τυράννους ἐξέβαλον, 
 καὶ κατέστησαν ἐκεί-
νην τὴν δημοκρατίαν, ἐξ ἧς οἱ πολῖται πρὸς μὲν ἀνδρίαν 
οὕτως ἐπαιδεύθησαν ὥστε τοὺς βαρβάρους τοὺς ἐπὶ πᾶσαν 
ἐλθόντας τὴν Ἑλλάδα μόνοι νικᾶν μαχόμενοι, περὶ δὲ 
δικαιοσύνης τοσαύτην δόξαν ἔλαβον ὥσθ' ἑκόντας αὐτοῖς 
τοὺς Ἕλληνας ἐγχειρίσαι τὴν ἀρχὴν τῆς θαλάττης, τὴν 
δὲ πόλιν τηλικαύτην τὸ μέγεθος ἐποίησαν καὶ τῇ δυνάμει 
καὶ ταῖς ἄλλαις κατασκευαῖς ὥστε τοὺς φάσκοντας αὐτὴν 
ἄστυ τῆς Ἑλλάδος εἶναι καὶ τοιαύταις ὑπερβολαῖς εἰθισ-
μένους χρῆσθαι δοκεῖν ἀληθῆ λέγειν. 
  Τὴν μὲν οὖν φιλίαν τὴν πρὸς τὸν δῆμον οὕτω 
παλαιὰν καὶ γνησίαν καὶ διὰ τὰς μεγίστας εὐεργεσίας 
γεγενημένην παρὰ τῶν προγόνων παρέλαβεν. Αὐτὸς δὲ κατε-
λείφθη μὲν ὀρφανός_ὁ γὰρ πατὴρ αὐτοῦ μαχόμενος ἐν  
Κορωνείᾳ τοῖς πολεμίοις ἀπέθανεν_ἐπετροπεύθη δ' ὑπὸ 
Περικλέους, ὃν πάντες ἂν ὁμολογήσειαν καὶ σωφρονέ-
στατον καὶ δικαιότατον καὶ σοφώτατον γενέσθαι τῶν 
πολιτῶν. Ἡγοῦμαι γὰρ καὶ τοῦτ' εἶναι τῶν καλῶν, ἐκ 
τοιούτων γενόμενον ὑπὸ τοιούτοις ἤθεσιν ἐπιτροπευθῆναι 
καὶ τραφῆναι καὶ παιδευθῆναι. 
 Δοκιμασθεὶς δ' οὐκ 
ἐνδεέστερος ἐγένετο τῶν προειρημένων, οὐδ' ἠξίωσεν 
αὐτὸς μὲν ῥᾳθύμως ζῆν, σεμνύνεσθαι δ' ἐπὶ ταῖς τῶν προ-
γόνων ἀρεταῖς, ἀλλ' εὐθὺς οὕτω μέγ' ἐφρόνησεν ὥστ' ᾠήθη 
δεῖν δι' αὑτὸν καὶ τἀκείνων ἔργα μνημονεύεσθαι. Καὶ 
πρῶτον μὲν, ὅτε Φορμίων ἐξήγαγεν ἐπὶ Θρᾴκης χιλίους 
Ἀθηναίων ἐπιλεξάμενος τοὺς ἀρίστους, μετὰ τούτων 
στρατευσάμενος τοιοῦτος ἦν ἐν τοῖς κινδύνοις ὥστε στε-
φανωθῆναι καὶ πανοπλίαν λαβεῖν παρὰ τοῦ στρατηγοῦ. 
Καίτοι τί χρὴ τὸν τῶν μεγίστων ἐπαίνων ἄξιον; Οὐ 
μετὰ μὲν τῶν βελτίστων ἐκ τῆς πόλεως στρατευόμενον 
ἀριστείων ἀξιοῦσθαι, πρὸς δὲ τοὺς κρατίστους τῶν Ἑλλήνων 
ἀντιστρατηγοῦντ' ἐν ἅπασι τοῖς κινδύνοις αὐτῶν φαίνε-
σθαι περιγιγνόμενον; Ἐκεῖνος τοίνυν τῶν μὲν νέος ὢν 
ἔτυχεν, τὰ δ' ἐπειδὴ πρεσβύτερος ἦν ἔπραξεν. 
  Μετὰ δὲ ταῦτα τὴν μητέρα τὴν ἐμὴν ἔγημεν: ἡγοῦ-
μαι γὰρ καὶ ταύτην ἀριστεῖον αὐτὸν λαβεῖν. Ὁ γὰρ πατὴρ 
αὐτῆς Ἱππόνικος, πλούτῳ μὲν πρῶτος ὢν τῶν Ἑλλήνων, 
γένει δ' οὐδενὸς ὕστερος τῶν πολιτῶν, τιμώμενος δὲ καὶ 
θαυμαζόμενος μάλιστα τῶν ἐφ' αὑτοῦ, μετὰ προικὸς δὲ 
πλείστης καὶ δόξης μεγίστης ἐκδιδοὺς τὴν θυγατέρα, καὶ 
τοῦ γάμου τυχεῖν εὐχομένων μὲν ἁπάντων, ἀξιούντων δὲ  
τῶν πρώτων, τὸν πατέρα τὸν ἐμὸν ἐξ ἁπάντων ἐκλεξά-
μενος κηδεστὴν ἐπεθύμησε ποιήσασθαι. 
  Περὶ δὲ τοὺς αὐτοὺς χρόνους ὁρῶν τὴν ἐν Ὀλυμ-
πίᾳ πανήγυριν ὑπὸ πάντων ἀνθρώπων ἀγαπωμένην καὶ θαυ-
μαζομένην, καὶ τοὺς Ἕλληνας ἐπίδειξιν ἐν αὐτῇ ποιου-
μένους πλούτου καὶ ῥώμης καὶ παιδεύσεως, καὶ τούς τ' 
ἀθλητὰς ζηλουμένους καὶ τὰς πόλεις ὀνομαστὰς γιγνομέ-
νας τὰς τῶν νικώντων, καὶ πρὸς τούτοις ἡγούμενος τὰς 
μὲν ἐνθάδε λῃτουργίας ὑπὲρ τῶν ἰδίων πρὸς τοὺς πολίτας 
εἶναι, τὰς δ' εἰς ἐκείνην τὴν πανήγυριν ὑπὲρ τῆς πόλεως 
εἰς ἅπασαν τὴν Ἑλλάδα γίγνεσθαι, 
 ταῦτα διανοη-
θεὶς, οὐδενὸς ἀφυέστερος οὐδ' ἀρρωστότερος τῷ σώματι 
γενόμενος τοὺς μὲν γυμνικοὺς ἀγῶνας ὑπερεῖδεν, εἰδὼς 
ἐνίους τῶν ἀθλητῶν καὶ κακῶς γεγονότας καὶ μικρὰς πόλεις 
οἰκοῦντας καὶ ταπεινῶς πεπαιδευμένους, ἱπποτροφεῖν δ' 
ἐπιχειρήσας, ὃ τῶν εὐδαιμονεστάτων ἔργον ἐστὶ, φαῦλος 
δ' οὐδεὶς ἂν ποιήσειεν, οὐ μόνον τοὺς ἀνταγωνιστὰς ἀλλὰ 
καὶ τοὺς πώποτε νικήσαντας ὑπερεβάλετο. 
 Ζεύγη 
γὰρ καθῆκεν τοσαῦτα μὲν τὸν ἀριθμὸν ὅσοις οὐδ' αἱ 
μέγισται τῶν πόλεων ἠγωνίσαντο, τοιαῦτα δὲ τὴν ἀρετὴν 
ὥστε καὶ πρῶτος καὶ δεύτερος γενέσθαι καὶ τρίτος. Χωρὶς 
δὲ τούτων ἐν ταῖς θυσίαις καὶ ταῖς ἄλλαις ταῖς περὶ τὴν 
ἑορτὴν δαπάναις οὕτως ἀφειδῶς διέκειτο καὶ μεγαλοπρεπῶς 
ὥστε φαίνεσθαι τὰ κοινὰ τὰ τῶν ἄλλων ἐλάττω τῶν ἰδίων τῶν 
ἐκείνου. Κατέλυσεν δὲ τὴν θεωρίαν, τὰς μὲν τῶν προτέρων 
εὐτυχίας μικρὰς πρὸς τὰς αὑτοῦ δόξαι ποιήσας, τοὺς δ' 
ἐφ' αὑτοῦ νικήσαντας παύσας ζηλουμένους, τοῖς δὲ 
μέλλουσιν ἱπποτροφεῖν οὐδεμίαν ὑπερβολὴν καταλιπών. 
Περὶ δὲ τῶν ἐνθάδε χορηγιῶν καὶ γυμνασιαρχιῶν καὶ  
τριηραρχιῶν αἰσχύνομαι λέγειν: τοσοῦτον γὰρ ἐν τοῖς ἄλλοις 
διήνεγκεν ὥσθ' οἱ μὲν ἐνδεεστέρως ἐκείνου λῃτουργήσαντες 
ἐκ τούτων σφᾶς αὐτοὺς ἐγκωμιάζουσιν, ὑπὲρ ἐκείνου δ' εἴ 
τις καὶ τῶν τηλικούτων χάριν ἀπαιτοίη, περὶ μικρῶν ἂν 
δόξειεν τοὺς λόγους ποιεῖσθαι. 
  Πρὸς δὲ τὴν πολιτείαν, οὐδὲ γὰρ τοῦτο παραλει-
πτέον, ὥσπερ οὐδ' ἐκεῖνος αὐτῆς ἠμέλησεν, ἀλλὰ τοσούτῳ 
τῶν μάλιστ' εὐδοκιμησάντων ἀμείνων περὶ τὸν δῆμον γέγονεν 
ὅσον τοὺς μὲν ἄλλους εὑρήσεθ' ὑπὲρ αὑτῶν στασιάσαντας, 
ἐκεῖνον δ' ὑπὲρ ὑμῶν κινδυνεύοντα. Οὐ γὰρ ἀπελαυνόμενος 
ἀπὸ τῆς ὀλιγαρχίας ἀλλὰ παρακαλούμενος ἦν δημοτικὸς, καὶ 
πολλάκις ἐκγενόμενον αὐτῷ μὴ μόνον μετ' ὀλίγων τῶν 
ἄλλων ἄρχειν ἀλλὰ καὶ τούτων αὐτῶν πλέον ἔχειν, οὐκ 
ἠθέλησεν ἀλλ' εἵλεθ' ὑπὸ τῆς πόλεως ἀδικηθῆναι μᾶλλον ἢ 
τὴν πολιτείαν προδοῦναι. 
 Καὶ ταῦθ' ἕως μὲν συνε-
χῶς ἐδημοκρατεῖσθ' οὐδεὶς ἂν ὑμᾶς λέγων ἔπεισεν: νῦν δ' 
αἱ στάσεις αἱ γενόμεναι σαφῶς ἐπέδειξαν καὶ τοὺς δημο-
τικοὺς καὶ τοὺς ὀλιγαρχικοὺς καὶ τοὺς οὐδετέρων ἐπιθυ-
μοῦντας καὶ τοὺς ἀμφοτέρων μετέχειν ἀξιοῦντας. Ἐν αἷς 
δὶς ὑπὸ τῶν ἐχθρῶν τῶν ὑμετέρων ἐξέπεσεν: καὶ τὸ μὲν 
πρότερον, ἐπειδὴ τάχιστ' ἐκεῖνον ἐκποδὼν ἐποιήσαντο, 
τὸν δῆμον κατέλυσαν, τὸ δ' ὕστερον οὐκ ἔφθασαν ὑμᾶς 
καταδουλωσάμενοι καὶ πρώτου τῶν πολιτῶν αὐτοῦ φυγὴν 
κατέγνωσαν: οὕτω σφόδρ' ἥ τε πόλις τῶν τοῦ πατρὸς 
κακῶν ἀπέλαυσε 
 κἀκεῖνος τῶν τῆς πόλεως συμφο-
ρῶν ἐκοινώνησεν. Καίτοι πολλοὶ τῶν πολιτῶν πρὸς αὐτὸν 
δυσκόλως εἶχον ὡς πρὸς τυραννεῖν ἐπιβουλεύοντα, οὐκ ἐκ 
τῶν ἔργων σκοποῦντες, ἀλλ' ἡγούμενοι τὸ μὲν πρᾶγμ' ὑπὸ  
πάντων ζηλοῦσθαι, δύνασθαι δ' ἂν ἐκεῖνον μάλιστα διαπρά-
ξασθαι. Διὸ καὶ δικαίως ἂν αὐτῷ πλείω χάριν ἔχοιτε, ὅτι 
τὴν μὲν αἰτίαν μόνος τῶν πολιτῶν ἄξιος ἦν ταύτην ἔχειν, 
τῆς δὲ πολιτείας ἴσον ᾤετο δεῖν καὶ τοῖς ἄλλοις μετεῖναι. 
  Διὰ δὲ τὸ πλῆθος τῶν ἐνόντων εἰπεῖν ὑπὲρ τοῦ 
πατρὸς ἀπορῶ τίνος ἐν τῷ παρόντι πρέπει μνησθῆναι καὶ 
ποῖ' αὐτῶν χρὴ παραλιπεῖν: ἀεὶ γάρ μοι δοκεῖ μεῖζον εἶναι 
τὸ μήπω πεφρασμένον τῶν ἤδη πρὸς ὑμᾶς εἰρημένων. 
Ἐπεὶ καὶ τοῦθ' ἡγοῦμαι πᾶσιν εἶναι φανερὸν, ὅτι τοῦτον 
ἀναγκαῖόν ἐστιν εὐνούστατον εἶναι ταῖς τῆς πόλεως 
εὐτυχίαις ὅτῳ πλεῖστον μέρος καὶ τῶν ἀγαθῶν καὶ τῶν 
κακῶν μέτεστιν. 
 Ἐκείνου τοίνυν εὖ μὲν πραττούσης 
τῆς πόλεως τίς εὐδαιμονέστερος ἢ θαυμαστότερος ἢ ζηλω-
τότερος ἦν τῶν πολιτῶν, δυστυχησάσης δὲ τίς ἐλπίδων μει-
ζόνων ἢ χρημάτων πλειόνων ἢ δόξης καλλίονος ἐστερήθη; 
Οὐ τὸ τελευταῖον ἐπειδὴ κατέστησαν οἱ τριάκονθ' οἱ μὲν 
ἄλλοι τὴν πόλιν ἔφευγον, ἐκεῖνος δ' ἐξ ἁπάσης τῆς Ἑλλά-
δος ἐξέπεσεν; Οὐ Λακεδαιμόνιοι καὶ Λύσανδρος ὁμοίως 
ἔργον ἐποιήσαντ' ἐκεῖνον ἀποκτεῖναι καὶ τὴν ὑμετέραν 
καταλῦσαι δύναμιν, οὐδεμίαν ἡγούμενοι πίστιν ἕξειν 
παρὰ τῆς πόλεως εἰ τὰ τείχη καταβάλοιεν, εἰ μὴ καὶ τὸν 
ἀναστῆσαι δυνάμενον ἀπολέσαιεν; 
 Ὥστ' οὐ μόνον 
ἐξ ὧν ὑμᾶς εὖ πεποίηκεν ἀλλὰ καὶ ἐξ ὧν δι' ὑμᾶς κακῶς 
πέπονθεν ῥᾴδιον γνῶναι τὴν εὔνοιαν τὴν ἐκείνου. Φαί-
νεται γὰρ τῷ δήμῳ βοηθῶν, τῆς αὐτῆς πολιτείας ὑμῖν 
ἐπιθυμῶν, ὑπὸ τῶν αὐτῶν κακῶς πάσχων, ἅμα τῇ πόλει 
δυστυχῶν, τοὺς αὐτοὺς ἐχθροὺς καὶ φίλους ὑμῖν νομί-
ζων, ἐκ παντὸς τρόπου κινδυνεύων τὰ μὲν ὑφ' ὑμῶν, τὰ δὲ  
δι' ὑμᾶς, τὰ δ' ὑπὲρ ὑμῶν, τὰ δὲ μεθ' ὑμῶν, 
 ἀνό-
μοιος πολίτης Χαρικλεῖ τῷ τούτου κηδεστῇ γεγενημένος, 
ὃς τοῖς μὲν πολεμίοις δουλεύειν ἐπεθύμει, τῶν δὲ πολιτῶν 
ἄρχειν ἠξίου, καὶ φεύγων μὲν ἡσυχίαν εἶχεν, κατελθὼν δὲ 
κακῶς ἐποίει τὴν πόλιν. Καίτοι πῶς ἂν γένοιτ' ἢ φίλος 
πονηρότερος ἢ ἐχθρὸς ἐλάττονος ἄξιος; 
 Εἶτα σὺ 
κηδεστὴς μὲν ὢν ἐκείνου, βεβουλευκὼς δ' ἐπὶ τῶν τριά-
κοντα, τολμᾷς ἑτέροις μνησικακεῖν καὶ οὐκ αἰσχύνει τὰς 
συνθήκας παραβαίνων δι' ἃς αὐτὸς οἰκεῖς τὴν πόλιν, οὐδ' 
ἐνθυμεῖ διότι, ὁπόταν δόξῃ τῶν παρεληλυθότων τιμωρίαν 
ποιεῖσθαι, σοὶ καὶ προτέρῳ καὶ μᾶλλον ἢ 'μοὶ κινδυνεύειν 
ὑπάρχει; 
 Οὐ γὰρ δήπου παρ' ἐμοῦ μὲν ὑπὲρ ὧν ὁ 
πατὴρ ἔπραξεν δίκην λήψονται, σοὶ δὲ καὶ ὧν αὐτὸς ἡμάρ-
τηκας συγγνώμην ἕξουσιν. Ἀλλὰ μὴν οὐδ' ὁμοίας ἐκείνῳ 
φανήσει τὰς προφάσεις ἔχων: οὐ γὰρ ἐκπεσὼν ἐκ τῆς 
πατρίδος ἀλλὰ συμπολιτευόμενος, οὐδ' ἀναγκασθεὶς ἀλλ' 
ἑκὼν οὐδ' ἀμυνόμενος ἀλλ' ὑπάρχων ἠδίκεις αὐτοὺς, ὥστ' 
οὐδ' ἀπολογίας σοι προσήκει τυχεῖν παρ' αὐτῶν. 
  Ἀλλὰ γὰρ περὶ μὲν τῶν Τεισίᾳ πεπολιτευμένων 
ἴσως ποτ' ἐν τοῖς τούτου κινδύνοις ἐγγενήσεται καὶ διὰ 
μακροτέρων εἰπεῖν: ὑμᾶς δ' ἀξιῶ μὴ προέσθαι με τοῖς 
ἐχθροῖς μηδ' ἀνηκέστοις συμφοραῖς περιβαλεῖν. Ἱκανῶς 
γὰρ καὶ νῦν πεπείραμαι κακῶν, ὃς εὐθὺς μὲν γενόμενος 
ὀρφανὸς κατελείφθην, τοῦ μὲν πατρὸς φυγόντος, τῆς δὲ 
μητρὸς τελευτησάσης, οὔπω δὲ τέτταρ' ἔτη γεγονὼς διὰ 
τὴν τοῦ πατρὸς φυγὴν περὶ τοῦ σώματος εἰς κίνδυνον 
κατέστην, 
 ἔτι δὲ παῖς ὢν ὑπὸ τῶν τριάκοντ' ἐκ τῆς 
πόλεως ἐξέπεσον. Κατελθόντων δὲ τῶν ἐκ Πειραιέως καὶ  
τῶν ἄλλων κομιζομένων τὰς οὐσίας ἐγὼ μόνος τὴν γῆν ἣν 
ἡμῖν ἀπέδωκεν ὁ δῆμος ἀντὶ τῶν δημευθέντων χρημάτων, 
διὰ τὴν τῶν ἐχθρῶν δύναμιν ἀπεστερήθην. Τοσαῦτα δὲ 
προδεδυστυχηκὼς καὶ δὶς τὴν οὐσίαν ἀπολωλεκὼς νυνὶ 
πέντε ταλάντων φεύγω δίκην. Καὶ τὸ μὲν ἔγκλημ' ἐστὶν 
περὶ χρημάτων, ἀγωνίζομαι δ' εἰ χρὴ μετεῖναί μοι τῆς 
πόλεως. 
 Τῶν γὰρ αὐτῶν τιμημάτων ἐπιγεγραμμένων 
οὐ περὶ τῶν αὐτῶν ἅπασιν ὁ κίνδυνός ἐστιν, ἀλλὰ τοῖς μὲν 
χρήματα κεκτημένοις περὶ ζημίας, τοῖς δ' ἀπόρως ὥσπερ 
ἐγὼ διακειμένοις περὶ ἀτιμίας, ἣν ἐγὼ φυγῆς μείζω συμ-
φορὰν νομίζω: πολὺ γὰρ ἀθλιώτερον παρὰ τοῖς αὑτοῦ 
πολίταις ἠτιμωμένον οἰκεῖν ἢ παρ' ἑτέροις μετοικεῖν. 
Δέομαι δ' οὖν ὑμῶν βοηθῆσαί μοι καὶ μὴ περιιδεῖν ὑπὸ 
τῶν ἐχθρῶν ὑβρισθέντα μηδὲ τῆς πατρίδος στερηθέντα 
μηδ' ἐπὶ τοιαύταις τύχαις περίβλεπτον γενόμενον. Δικαίως 
δ' ἂν ὑφ' ὑμῶν ἐξ αὐτῶν τῶν ἔργων ἐλεηθείην, εἰ καὶ τῷ 
λόγῳ τυγχάνω μὴ δυνάμενος ἐπὶ τοῦθ' ὑμᾶς ἄγειν, εἴπερ 
χρὴ τούτους ἐλεεῖν τοὺς ἀδίκως μὲν κινδυνεύοντας, περὶ 
δὲ τῶν μεγίστων ἀγωνιζομένους, ἀναξίως δ' αὑτῶν καὶ 
τῶν προγόνων πράττοντας, πλείστων δὲ χρημάτων ἀπεστε-
ρημένους καὶ μεγίστῃ μεταβολῇ τοῦ βίου κεχρημένους. 
  Πολλὰ δ' ἔχων ἐμαυτὸν ὀδύρασθαι μάλιστ' ἐπὶ τού-
τοις ἀγανακτῶ, πρῶτον μὲν εἰ τούτῳ δώσω δίκην παρ' οὗ 
λαβεῖν μοι προσήκει, δεύτερον δ' εἰ διὰ τὴν τοῦ πατρὸς 
νίκην τὴν Ὀλυμπίασιν ἀτιμωθήσομαι, δι' ἣν τοὺς ἄλλους 
ὁρῶ δωρεὰς λαμβάνοντας, 
 πρὸς δὲ τούτοις εἰ Τει-
σίας μὲν μηδὲν ἀγαθὸν ποιήσας τὴν πόλιν καὶ ἐν δημοκρα-
τίᾳ καὶ ἐν ὀλιγαρχίᾳ μέγα δυνήσεται, ἐγὼ δ' εἰ μηδετέ- 
ρους ἀδικήσας ὑπ' ἀμφοτέρων κακῶς πείσομαι, καὶ περὶ 
μὲν τῶν ἄλλων τἀναντία τοῖς τριάκοντα πράξετε, περὶ δ' 
ἐμοῦ τὴν αὐτὴν ἐκείνοις γνώμην ἕξετε, καὶ τότε μὲν μεθ' 
ὑμῶν, νῦν δ' ὑφ' ὑμῶν τῆς πόλεως στερήσομαι.  