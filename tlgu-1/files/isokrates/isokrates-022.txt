
{Ἐπιστολαὶ αʹ 
ΔΙΟΝΥΣΙΩΙ} 
  Εἰ μὲν νεώτερος ἦν, οὐκ ἂν ἐπιστολὴν ἔπεμπον, 
ἀλλ' αὐτὸς ἄν σοι πλεύσας ἐνταῦθα διελέχθην: ἐπειδὴ δ' 
οὐ κατὰ τοὺς αὐτοὺς χρόνους ὅ τε τῆς ἡλικίας τῆς ἐμῆς 
καιρὸς καὶ τῶν σῶν πραγμάτων συμβέβηκεν, ἀλλ' ἐγὼ μὲν 
προαπείρηκα, τὰ δὲ πράττεσθαι νῦν ἀκμὴν εἴληφεν, ὡς 
οἷόν τ' ἐστὶν ἐκ τῶν παρόντων, οὕτω σοι πειράσομαι 
δηλῶσαι περὶ αὐτῶν. 
  Οἶδα μὲν οὖν ὅτι τοῖς συμβουλεύειν ἐπιχειροῦσιν 
πολὺ διαφέρει μὴ διὰ γραμμάτων ποιεῖσθαι τὴν συνουσίαν 
ἀλλ' αὐτοὺς πλησιάσαντας, οὐ μόνον ὅτι περὶ τῶν αὐτῶν 
πραγμάτων ῥᾷον ἄν τις παρὼν πρὸς παρόντα φράσειεν ἢ 
δι' ἐπιστολῆς δηλώσειεν, οὐδ' ὅτι πάντες τοῖς λεγομένοις 
μᾶλλον ἢ τοῖς γεγραμμένοις πιστεύουσιν, καὶ τῶν μὲν ὡς 
εἰσηγημάτων, τῶν δ' ὡς ποιημάτων ποιοῦνται τὴν ἀκρό-
ασιν: 
 ἔτι δὲ πρὸς τούτοις ἐν μὲν ταῖς συνουσίαις, ἢν 
ἀγνοηθῇ τι τῶν λεγομένων ἢ μὴ πιστευθῇ, παρὼν ὁ τὸν 
λόγον διεξιὼν ἀμφοτέροις τούτοις ἐπήμυνεν, ἐν δὲ τοῖς 
ἐπιστελλομένοις καὶ γεγραμμένοις, ἤν τι συμβῇ τοιοῦτον, 
οὐκ ἔστιν ὁ διορθώσων: ἀπόντος γὰρ τοῦ γράψαντος ἔρημα  
τοῦ βοηθήσοντός ἐστιν. Οὐ μὴν ἀλλ' ἐπειδὴ σὺ μέλλεις 
αὐτῶν ἔσεσθαι κριτὴς, πολλὰς ἐλπίδας ἔχω φανήσεσθαι 
λέγοντας ἡμᾶς τι τῶν δεόντων: ἡγοῦμαι γὰρ ἁπάσας 
ἀφέντα <σε> τὰς δυσχερείας τὰς προειρημένας αὐταῖς 
ταῖς πράξεσιν προσέξειν τὸν νοῦν. 
  Καίτοι τινὲς ἤδη με τῶν σοὶ πλησιασάντων ἐκφοβεῖν 
ἐπεχείρησαν, λέγοντες ὡς σὺ τοὺς μὲν κολακεύοντας 
τιμᾷς, τῶν δὲ συμβουλευόντων καταφρονεῖς. Ἐγὼ δ' εἰ μὲν 
ἀπεδεχόμην τοὺς λόγους τούτους ἐκείνων, πολλὴν ἂν 
ἡσυχίαν εἶχον: νῦν δ' οὐδεὶς ἄν με πείσειεν ὡς οἷόν τ' 
ἐστὶν τοσοῦτον καὶ τῇ γνώμῃ καὶ ταῖς πράξεσιν διενεγκεῖν, 
ἂν μή τις τῶν μὲν μαθητὴς, τῶν δ' ἀκροατὴς, τῶν δ' 
εὑρετὴς γένηται, καὶ πανταχόθεν προσαγάγηται καὶ συλ-
λέξηται, δι' ὧν οἷόν τ' ἐστὶν ἀσκῆσαι τὴν αὑτοῦ διάνοιαν. 
  Ἐπήρθην μὲν οὖν ἐπιστέλλειν σοι διὰ ταῦτα. Λέγειν 
δὲ μέλλω περὶ μεγάλων πραγμάτων καὶ περὶ ὧν οὐδενὶ τῶν 
ζώντων ἀκοῦσαι μᾶλλον ἢ σοὶ προσήκει. Καὶ μὴ νόμιζέ με 
προθύμως οὕτω σε παρακαλεῖν, ἵνα γένῃ συγγράμματος 
ἀκροατής: οὐ γὰρ οὔτ' ἐγὼ τυγχάνω φιλοτίμως διακείμενος 
πρὸς τὰς ἐπιδείξεις οὔτε σὺ λανθάνεις ἡμᾶς ἤδη πλήρης 
ὢν τῶν τοιούτων. 
 Πρὸς δὲ τούτοις κἀκεῖνο πᾶσι 
φανερὸν, ὅτι τοῖς μὲν ἐπιδείξεως δεομένοις αἱ πανηγύρεις 
ἁρμόττουσιν, _ἐκεῖ γὰρ ἄν τις ἐν πλείστοις τὴν αὑτοῦ 
δύναμιν διασπείρειεν, _τοῖς δὲ διαπράξασθαί τι βουλο-
μένοις πρὸς τοῦτον διαλεκτέον ὅστις τάχιστα μέλλει τὰς 
πράξεις ἐπιτελεῖν τὰς ὑπὸ τοῦ λόγου δηλωθείσας. 
 Εἰ 
μὲν οὖν μιᾷ τινι τῶν πόλεων εἰσηγούμην, πρὸς τοὺς ἐκείνης  
προεστῶτας τοὺς λόγους ἂν ἐποιούμην: ἐπειδὴ δ' ὑπὲρ τῆς 
τῶν Ἑλλήνων σωτηρίας παρεσκεύασμαι συμβουλεύειν, 
πρὸς τίν' ἂν δικαιότερον διαλεχθείην ἢ πρὸς τὸν πρωτεύ-
οντα τοῦ γένους καὶ μεγίστην ἔχοντα δύναμιν; 
  Καὶ μὴν οὐδ' ἀκαίρως φανησόμεθα μεμνημένοι περὶ 
τούτων. Ὅτε μὲν γὰρ Λακεδαιμόνιοι τὴν ἀρχὴν εἶχον, οὐ 
ῥᾴδιον ἦν ἐπιμεληθῆναί σοι τῶν περὶ τὸν τόπον τὸν ἡμέ-
τερον, οὐδὲ τούτοις ἐναντία πράττειν ἅμα καὶ Καρχηδονίοις 
πολεμεῖν: ἐπειδὴ δὲ Λακεδαιμόνιοι μὲν οὕτω πράττουσιν 
ὥστ' ἀγαπᾶν ἢν τὴν χώραν τὴν αὑτῶν ἔχωσιν, ἡ δ' ἡμετέρα 
πόλις ἡδέως ἂν αὑτήν σοι παράσχοι συναγωνιζομένην εἴ 
τι πράττοις ὑπὲρ τῆς Ἑλλάδος ἀγαθὸν, πῶς ἂν παραπέσοι 
καλλίων καιρὸς τοῦ νῦν σοι παρόντος; 
  Καὶ μὴ θαυμάσῃς, εἰ μήτε δημηγορῶν μήτε στρα-
τηγῶν μήτ' ἄλλως δυνάστης ὢν οὕτως ἐμβριθὲς αἴρομαι 
πρᾶγμα καὶ δυοῖν ἐπιχειρῶ τοῖν μεγίστοιν, ὑπέρ τε τῆς 
Ἑλλάδος λέγειν καὶ σοὶ συμβουλεύειν. Ἐγὼ γὰρ τοῦ μὲν 
πράττειν τι τῶν κοινῶν εὐθὺς ἐξέστην, _δι' ἃς δὲ 
προφάσεις πολὺ ἂν ἔργον εἴη μοι λέγειν, _τῆς δὲ παι-
δεύσεως τῆς τῶν μὲν μικρῶν καταφρονούσης, τῶν δὲ 
μεγάλων ἐφικνεῖσθαι πειρωμένης οὐκ ἂν φανείην ἄμοιρος 
γεγενημένος. 
 Ὥστ' οὐδὲν ἄτοπον, εἴ τι τῶν συμφε-
ρόντων ἰδεῖν ἂν μᾶλλον δυνηθείην τῶν εἰκῇ μὲν πολιτευ-
ομένων, μεγάλην δὲ δόξαν εἰληφότων. Δηλώσομεν δ' οὐκ 
εἰς ἀναβολὰς, εἴ τινος ἄξιοι τυγχάνομεν ὄντες, ἀλλ' ἐκ 
τῶν ῥηθήσεσθαι μελλόντων. . . . . . . . . . . 
. . . . . . . . . . . . . . . . . . .  