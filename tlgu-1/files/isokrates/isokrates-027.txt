
{Ἐπιστολαὶ βʹ 
ΦΙΛΙΠΠΩΙ} 
  Οἶδα μὲν ὅτι πάντες εἰώθασιν πλείω χάριν ἔχειν τοῖς 
ἐπαινοῦσιν ἢ τοῖς συμβουλεύουσιν, ἄλλως τε κἂν μὴ 
κελευσθεὶς ἐπιχειρῇ τις τοῦτο ποιεῖν. Ἐγὼ δ' εἰ μὲν μὴ 
καὶ πρότερον ἐτύγχανον σοι παρῃνεκὼς μετὰ πολλῆς 
εὐνοίας ἐξ ὧν ἐδόκεις μοι τὰ πρέποντα μάλιστ' ἂν σαυτῷ 
πράττειν, ἴσως οὐδ' ἂν νῦν ἐπεχείρουν ἀποφαίνεσθαι περὶ 
τῶν σοὶ συμβεβηκότων: 
 ἐπειδὴ δὲ προειλόμην φρον-
τίζειν τῶν σῶν πραγμάτων καὶ τῆς πόλεως ἕνεκα τῆς 
ἐμαυτοῦ καὶ τῶν ἄλλων Ἑλλήνων, αἰσχυνθείην ἂν, εἰ περὶ 
μὲν τῶν ἧττον ἀναγκαίων φαινοίμην σοι συμβεβουλευκὼς, 
ὑπὲρ δὲ τῶν μᾶλλον κατεπειγόντων μηδένα λόγον ποιοίμην, 
καὶ ταῦτ' εἰδὼς ἐκεῖνα μὲν ὑπὲρ δόξης ὄντα, ταῦτα δ' 
ὑπὲρ τῆς σωτηρίας, ἧς ὀλιγωρεῖν ἅπασιν ἔδοξας τοῖς 
ἀκούσασιν τὰς περὶ σοῦ ῥηθείσας βλασφημίας. 
 Οὐδεὶς 
γὰρ ἔστιν ὅστις οὐ κατέγνω προπετέστερόν σε διακινδυ-
νεύειν ἢ βασιλικώτερον καὶ μᾶλλόν σοι μέλειν τῶν περὶ τὴν 
ἀνδρείαν ἐπαίνων ἢ τῶν ὅλων πραγμάτων. Ἔστιν δ' 
ὁμοίως αἰσχρὸν περιστάντων τε τῶν πολεμίων μὴ διαφέ-
ροντα γενέσθαι τῶν ἄλλων, μηδεμιᾶς τε συμπεσούσης 
ἀνάγκης αὑτὸν ἐμβαλεῖν εἰς τοιούτους ἀγῶνας, ἐν οἷς  
κατορθώσας μὲν οὐδὲν ἂν ἦσθα μέγα διαπεπραγμένος, 
τελευτήσας δὲ τὸν βίον ἅπασαν ἂν τὴν ὑπάρχουσαν εὐδαι-
μονίαν συνανεῖλες. 
 Χρὴ δὲ μὴ καλὰς ἁπάσας ὑπολαμ-
βάνειν τὰς ἐν τοῖς πολέμοις τελευτὰς ἀλλὰ τὰς μὲν ὑπὲρ 
τῆς πατρίδος καὶ τῶν γονέων καὶ τῶν παίδων ἐπαίνων 
ἀξίας, τὰς δὲ ταῦτά τε πάντα βλαπτούσας καὶ τὰς πράξεις 
τὰς πρότερον κατωρθωμένας καταρρυπαινούσας αἰσχρὰς 
νομίζειν καὶ φεύγειν ὡς αἰτίας πολλῆς ἀδοξίας γιγνομένας. 
  Ἡγοῦμαι δέ σοι συμφέρειν μιμεῖσθαι τὰς πόλεις, ὃν 
τρόπον διοικοῦσιν τὰ περὶ τοὺς πολέμους. Ἅπασαι γὰρ, 
ὅταν στρατόπεδον ἐκπέμπωσιν, εἰώθασι τὸ κοινὸν καὶ τὸ βου-
λευσόμενον ὑπὲρ τῶν ἐνεστώτων εἰς ἀσφάλειαν καθιστάναι: 
διὸ δὴ συμβαίνει μὴ μιᾶς ἀτυχίας συμπεσούσης ἀνῃρῆσθαι 
καὶ τὴν δύναμιν αὐτῶν, ἀλλὰ πολλὰς ὑποφέρειν δύνασθαι 
συμφορὰς καὶ πάλιν αὑτὰς ἐκ τούτων ἀναλαμβάνειν. 
Ὃ καὶ σὲ δεῖ σκοπεῖν, καὶ μηδὲν μεῖζον ἀγαθὸν τῆς 
σωτηρίας ὑπολαμβάνειν, ἵνα καὶ τὰς νίκας τὰς συμβαι-
νούσας κατὰ τρόπον διοικῇς [καὶ τὰς ἀτυχίας τὰς συμ-
πιπτούσας ἐπανορθοῦν δύνῃ]. Ἴδοις δ' ἂν καὶ Λακεδαι-
μονίους περὶ τῆς τῶν βασιλέων σωτηρίας πολλὴν ἐπι-
μέλειαν ποιουμένους καὶ τοὺς ἐνδοξοτάτους τῶν πολι-
τῶν φύλακας αὐτῶν καθιστάντας, οἷς αἴσχιόν ἐστιν 
ἐκείνους τελευτήσαντας περιιδεῖν ἢ τὰς ἀσπίδας ἀποβα-
λεῖν. 
 Ἀλλὰ μὴν οὐδ' ἐκεῖνά σε λέληθεν, ἃ Ξέρξῃ 
τε τῷ καταδουλώσασθαι τοὺς Ἕλληνας βουληθέντι καὶ 
Κύρῳ τῷ <τῆς> βασιλείας ἀμφισβητήσαντι συνέπεσεν. 
Ὁ μὲν γὰρ τηλικαύταις ἥτταις καὶ συμφοραῖς περιπεσὼν  
ἡλίκας οὐδεὶς οἶδεν ἄλλοις γενομένας, διὰ τὸ περιποιῆσαι 
τὴν αὑτοῦ ψυχὴν τήν τε βασίλειαν κατέσχεν καὶ τοῖς 
παισὶν τοῖς αὑτοῦ παρέδωκεν καὶ τὴν Ἀσίαν οὕτω διῴκησεν 
ὥστε μηδὲν ἧττον αὐτὴν εἶναι φοβερὰν τοῖς Ἕλλησιν ἢ 
πρότερον: 
 Κῦρος δὲ νικήσας ἅπασαν τὴν βασιλέως 
δύναμιν καὶ κρατήσας <ἂν> τῶν πραγμάτων εἰ μὴ διὰ τὴν 
αὑτοῦ προπέτειαν, οὐ μόνον αὑτὸν ἀπεστέρησεν τηλι-
καύτης δυναστείας, ἀλλὰ καὶ τοὺς συνακολουθήσαντας εἰς 
τὰς ἐσχάτας συμφορὰς κατέστησεν. Ἔχοιμι δ' ἂν παμ-
πληθεῖς εἰπεῖν οἳ μεγάλων στρατοπέδων ἡγεμόνες γενόμενοι 
διὰ τὸ προδιαφθαρῆναι πολλὰς μυριάδας αὑτοῖς συναπώ-
λεσαν. 
  Ὧν ἐνθυμούμενον χρὴ μὴ τιμᾶν τὴν ἀνδρείαν τὴν 
μετ' ἀνοίας ἀλογίστου καὶ φιλοτιμίας ἀκαίρου γιγνομένην, 
μηδὲ πολλῶν κινδύνων ἰδίων ὑπαρχόντων ταῖς μοναρχίαις 
ἑτέρους ἀδόξους καὶ στρατιωτικοὺς αὑτῷ προσεξευρίσκειν, 
μηδ' ἁμιλλᾶσθαι τοῖς ἢ βίου δυστυχοῦς ἀπαλλαγῆναι 
βουλομένοις ἢ μισθοφορᾶς ἕνεκα μείζονος εἰκῇ τοὺς 
κινδύνους προαιρουμένοις, 
 μηδ' ἐπιθυμεῖν τοιαύτης 
δόξης, ἧς πολλοὶ καὶ τῶν Ἑλλήνων καὶ τῶν βαρβάρων 
τυγχάνουσιν, ἀλλὰ τῆς τηλικαύτης τὸ μέγεθος, ἣν μόνος 
ἂν τῶν νῦν ὄντων κτήσασθαι δυνηθείης: μηδ' ἀγαπᾶν λίαν 
τὰς τοιαύτας ἀρετὰς ὧν καὶ τοῖς φαύλοις μέτεστιν, ἀλλ' 
ἐκείνας ὧν οὐδεὶς ἂν πονηρὸς κοινωνήσειεν: 
 μηδὲ 
ποιεῖσθαι πολέμους ἀδόξους καὶ χαλεποὺς, ἐξὸν ἐντίμους 
καὶ ῥᾳδίους, μηδ' ἐξ ὧν τοὺς μὲν οἰκειοτάτους εἰς λύπας 
καὶ φροντίδας καταστήσεις, τοὺς δ' ἐχθροὺς ἐν ἐλπίσιν 
μεγάλαις ποιήσεις, οἵας καὶ νῦν αὐτοῖς παρέσχες ἀλλὰ τῶν  
μὲν βαρβάρων, πρὸς οὓς νῦν πολεμεῖς, ἐπὶ τοσοῦτον 
ἐξαρκέσει σοι κρατεῖν, ὅσον ἐν ἀσφαλείᾳ καταστῆσαι τὴν 
σαυτοῦ χώραν, τὸν δὲ <βασιλέα τὸν> νῦν μέγαν προσαγο-
ρευόμενον καταλύειν ἐπιχειρήσεις, ἵνα τήν τε σαυτοῦ 
δόξαν μείζω ποιήσῃς καὶ τοῖς Ἕλλησιν ὑποδείξῃς πρὸς 
ὃν χρὴ πολεμεῖν. 
  Πρὸ πολλοῦ δ' ἂν ἐποιησάμην ἐπιστεῖλαί σοι ταῦτα 
πρὸ τῆς στρατείας, ἵν' εἰ μὲν ἐπείσθης, μὴ τηλικούτῳ 
κινδύνῳ περιέπεσες, εἰ δ' ἠπίστησας, μὴ συμβουλεύειν 
ἐδόκουν ταὐτὰ τοῖς ἤδη διὰ τὸ πάθος ὑπὸ πάντων ἐγνω-
σμένοις, ἀλλὰ τὸ συμβεβηκὸς ἐμαρτύρει τοὺς λόγους ὀρθῶς 
ἔχειν τοὺς ὑπ' ἐμοῦ περὶ αὐτῶν εἰρημένους. 
  Πολλὰ δ' ἔχων εἰπεῖν διὰ τὴν τοῦ πράγματος φύσιν 
παύσομαι λέγων: οἶμαι γὰρ καὶ σὲ καὶ τῶν ἑταίρων τοὺς 
σπουδαιοτάτους ῥᾳδίως ὁπός' ἂν βούλησθε προσθήσειν τοῖς 
εἰρημένοις. Πρὸς δὲ τούτοις φοβοῦμαι τὴν ἀκαιρίαν: καὶ 
γὰρ νῦν κατὰ μικρὸν προϊὼν ἔλαθον ἐμαυτὸν οὐκ εἰς 
ἐπιστολῆς συμμετρίαν, ἀλλ' εἰς λόγου μῆκος ἐξοκείλας. 
  Οὐ μὴν ἀλλὰ καίπερ τούτων οὕτως ἐχόντων οὐ 
παραλειπτέον ἐστὶν τὰ περὶ τῆς πόλεως, ἀλλὰ πειρατέον 
παρακαλέσαι σε πρὸς τὴν οἰκειότητα καὶ τὴν χρῆσιν 
αὐτῆς. Οἶμαι γὰρ πολλοὺς εἶναι τοὺς ἀπαγγέλλοντας καὶ 
λέγοντας οὐ μόνον τὰ δυσχερέστατα τῶν περὶ σοῦ παρ' 
ἡμῖν εἰρημένων, ἀλλὰ καὶ παρ' αὐτῶν προστιθέντας: οἷς 
οὐκ εἰκὸς προσέχειν τὸν νοῦν. 
 Καὶ γὰρ ἂν ἄτοπον 
ποιοίης, εἰ τὸν μὲν δῆμον τὸν ἡμέτερον ψέγοις ὅτι ῥᾳδίως 
πείθεται τοῖς διαβάλλουσιν, αὐτὸς δὲ φαίνοιο πιστεύων 
τοῖς τὴν τέχνην ταύτην ἔχουσιν, καὶ μὴ γιγνώσκοις ὡς  
ὅσῳπερ ἂν τὴν πόλιν εὐαγωγοτέραν ὑπὸ τῶν τυχόντων 
οὖσαν ἀποφαίνωσιν, τοσούτῳ μᾶλλον σοι συμφερόντως 
ἔχουσαν αὐτὴν ἐπιδεικνύουσιν. Εἰ γὰρ οἱ μηδὲν ἀγαθὸν 
οἷοί τ' ὄντες ποιῆσαι διαπράττονται τοῖς λόγοις ὅτι ἂν 
βουληθῶσιν, ἦ πού σέ γε προσήκει τὸν πλεῖστ' ἂν ἔργῳ 
δυνάμενον εὐεργετῆσαι μηδενὸς ἀποτυχεῖν παρ' ἡμῶν. 
  Ἡγοῦμαι δὲ δεῖν πρὸς μὲν τοὺς πικρῶς τῆς πόλεως 
ἡμῶν κατηγοροῦντας ἐκείνους ἀντιτάττεσθαι τοὺς πάντα 
τε ταῦτ' εἶναι λέγοντας καὶ τοὺς μήτε μεῖζον μήτ' ἔλαττον 
αὐτὴν ἠδικηκέναι φάσκοντας: ἐγὼ δ' οὐδὲν ἂν εἴποιμι 
τοιοῦτον: αἰσχυνθείην γὰρ ἂν, εἰ τῶν ἄλλων μηδὲ τοὺς 
θεοὺς ἀναμαρτήτους εἶναι νομιζόντων αὐτὸς τολμῴην 
λέγειν ὡς οὐδὲν πώποθ' ἡ πόλις ἡμῶν πεπλημμέληκεν. 
Οὐ μὴν ἀλλ' ἐκεῖν' ἔχω περὶ αὐτῆς εἰπεῖν, ὅτι χρη-
σιμωτέραν οὐκ ἂν εὕροις ταύτης οὔτε τοῖς Ἕλλησιν οὔτε 
τοῖς σοῖς πράγμασιν: ᾧ μάλιστα προσεκτέον τὸν νοῦν ἐστιν. 
Οὐ γὰρ μόνον συναγωνιζομένη γίγνοιτ' ἂν αἰτία σοι πολλῶν 
ἀγαθῶν, ἀλλὰ καὶ φιλικῶς ἔχειν δοκοῦσα μόνον: 
 τούς 
τε γὰρ ὑπὸ σοὶ νῦν ὄντας ῥᾷον ἂν κατέχοις εἰ μηδεμίαν 
ἔχοιεν ἀποστροφὴν, τῶν τε βαρβάρων οὓς βουληθείης 
θᾶττον ἂν καταστρέψαιο. Καίτοι πῶς οὐ χρὴ προθύμως 
ὀρέγεσθαι τῆς τοιαύτης εὐνοίας, δι' ἣν οὐ μόνον τὴν 
ὑπάρχουσαν ἀρχὴν ἀσφαλῶς καθέξεις, ἀλλὰ καὶ πολλὴν 
ἑτέραν ἀκινδύνως προσκτήσει; 
 Θαυμάζω δ' ὅσοι τῶν 
τὰς δυνάμεις ἐχόντων τὰ μὲν τῶν ξενιτευομένων στρατό-
πεδα μισθοῦνται καὶ χρήματα πολλὰ δαπανῶσιν, συνειδότες 
ὅτι πλείους ἠδίκηκε τῶν πιστευσάντων αὐτοῖς ἢ σέσωκεν,  
τὴν δὲ πόλιν τὴν τηλικαύτην δύναμιν κεκτημένην μὴ 
πειρῶνται θεραπεύειν, ἣ καὶ μίαν ἑκάστην τῶν πόλεων καὶ 
σύμπασαν τὴν Ἑλλάδα πολλάκις ἤδη σέσωκεν. 
 Ἐνθυ-
μοῦ δ' ὅτι πολλοῖς καλῶς βεβουλεῦσθαι δοκεῖς ὅτι δικαίως 
κέχρησαι Θετταλοῖς καὶ συμφερόντως ἐκείνοις, ἀνδράσιν 
οὐκ εὐμεταχειρίστοις, ἀλλὰ μεγαλοψύχοις καὶ στάσεως 
μεστοῖς. Χρὴ τοίνυν καὶ περὶ ἡμᾶς πειρᾶσθαι γίγνεσθαί σε 
τοιοῦτον, ἐπιστάμενον ὅτι τὴν μὲν χώραν Θετταλοὶ, τὴν 
δὲ δύναμιν ἡμεῖς ὅμορόν σοι τυγχάνομεν ἔχοντες, ἣν ἐκ 
παντὸς τρόπου ζήτει προσαγαγέσθαι. 
 Πολὺ γὰρ 
κάλλιόν ἐστιν τὰς εὐνοίας τὰς τῶν πόλεων αἱρεῖν ἢ τὰ 
τείχη. Τὰ μὲν γὰρ τοιαῦτα τῶν ἔργων οὐ μόνον ἔχει φθόνον, 
ἀλλὰ καὶ τῶν τοιούτων τὴν αἰτίαν τοῖς στρατοπέδοις 
ἀνατιθέασιν: ἢν δὲ τὰς οἰκειότητας καὶ τὰς εὐνοίας κτή-
σασθαι δυνηθῇς, ἅπαντες τὴν σὴν διάνοιαν ἐπαινέσονται. 
  Δικαίως δ' ἄν μοι πιστεύοις οἷς εἴρηκα περὶ τῆς 
πόλεως: φανήσομαι γὰρ οὔτε κολακεύειν αὐτὴν ἐν τοῖς 
λόγοις εἰθισμένος, ἀλλὰ πλεῖστα πάντων ἐπιτετιμηκὼς, 
οὔτ' εὖ παρὰ τοῖς πολλοῖς καὶ τοῖς εἰκῇ δοκιμάζουσιν 
φερόμενος, ἀλλ' ἀγνοούμενος ὑπ' αὐτῶν καὶ φθονούμενος 
ὥσπερ σύ. Πλὴν τοσοῦτον διαφέρομεν ὅτι πρὸς σὲ μὲν 
διὰ τὴν δύναμιν καὶ τὴν εὐδαιμονίαν οὕτως ἔχουσιν, πρὸς 
δ' ἐμὲ διότι προσποιοῦμαι τὸ βέλτιον αὐτῶν φρονεῖν καὶ 
πλείους ὁρῶσιν ἐμοὶ διαλέγεσθαι βουλομένους ἢ σφίσιν 
αὐτοῖς. 
 Ἠβουλόμην δ' ἂν ἡμῖν ὁμοίως ῥᾴδιον εἶναι 
τὴν δόξαν ἣν ἔχομεν παρ' αὐτοῖς διαφεύγειν. Νῦν δὲ σὺ  
μὲν οὐ χαλεπῶς, ἢν βουληθῇς, αὐτὴν διαλύσεις, ἐμοὶ δ' 
ἀνάγκη καὶ διὰ τὸ γῆρας καὶ δι' ἄλλα πολλὰ στέργειν τοῖς 
παροῦσιν. 
  Οὐκ οἶδ' ὅτι δεῖ πλείω λέγειν, πλὴν τοσοῦτον ὅτι 
καλόν ἐστιν τὴν βασιλείαν καὶ τὴν εὐδαιμονίαν τὴν ὑπ-
άρχουσαν ὑμῖν παρακαταθέσθαι τῇ τῶν Ἑλλήνων εὐνοίᾳ.  