
{ΕΥΑΓΟΡΑΣ} 
  Ὁρῶν, ὦ Νικόκλεις, τιμῶντά σε τὸν τάφον τοῦ 
πατρὸς οὐ μόνον τῷ πλήθει καὶ τῷ κάλλει τῶν ἐπιφερομέ-
νων, ἀλλὰ καὶ χοροῖς καὶ μουσικῇ καὶ γυμνικοῖς ἀγῶσιν, 
ἔτι δὲ πρὸς τούτοις ἵππων τε καὶ τριήρων ἁμίλλαις, καὶ 
λείποντ' οὐδεμίαν τῶν τοιούτων ὑπερβολὴν, 
 ἡγησάμην 
Εὐαγόραν, εἴ τίς ἐστιν αἴσθησις τοῖς τετελευτηκόσιν περὶ 
τῶν ἐνθάδε γιγνομένων, εὐμενῶς μὲν ἀποδέχεσθαι καὶ 
ταῦτα, καὶ χαίρειν ὁρῶντα τήν τε περὶ αὑτὸν ἐπιμέλειαν 
καὶ τὴν σὴν μεγαλοπρέπειαν, πολὺ δ' ἂν ἔτι πλείω χάριν 
ἔχειν ἢ τοῖς ἄλλοις ἅπασιν εἴ τις δυνηθείη περὶ τῶν 
ἐπιτηδευμάτων αὐτοῦ καὶ τῶν κινδύνων ἀξίως διελθεῖν 
τῶν ἐκείνῳ πεπραγμένων: 
 εὑρήσομεν γὰρ τοὺς φιλο- 
τίμους καὶ μεγαλοψύχους τῶν ἀνδρῶν οὐ μόνον ἀντὶ τῶν 
τοιούτων ἐπαινεῖσθαι βουλομένους, ἀλλ' ἀντὶ τοῦ ζῆν ἀπο-
θνῄσκειν εὐκόλως αἱρουμένους, καὶ μᾶλλον περὶ τῆς δόξης 
ἢ τοῦ βίου σπουδάζοντας, καὶ πάντα ποιοῦντας ὅπως 
ἀθάνατον τὴν περὶ αὑτῶν μνήμην καταλείψουσιν. 
 Αἱ 
μὲν οὖν δαπάναι τῶν μὲν τοιούτων οὐδὲν ἐξεργάζονται, 
τοῦ δὲ πλούτου σημεῖόν εἰσιν: οἱ δὲ περὶ τὴν μουσικὴν καὶ 
τὰς ἄλλας ἀγωνίας ὄντες, οἱ μὲν τὰς δυνάμεις τὰς αὑτῶν, 
οἱ δὲ τὰς τέχνας ἐπιδειξάμενοι, σφᾶς αὐτοὺς ἐντιμοτέ-
ρους κατέστησαν: ὁ δὲ λόγος εἰ καλῶς διέλθοι τὰς ἐκείνου 
πράξεις, ἀείμνηστον ἂν τὴν ἀρετὴν τὴν Εὐαγόρου παρὰ 
πᾶσιν ἀνθρώποις ποιήσειεν. 
  Ἐχρῆν μὲν οὖν καὶ τοὺς ἄλλους ἐπαινεῖν τοὺς ἐφ' 
αὑτῶν ἄνδρας ἀγαθοὺς γεγενημένους, ἵν' οἵ τε δυνάμενοι 
τὰ τῶν ἄλλων ἔργα κοσμεῖν ἐν εἰδόσιν ποιούμενοι τοὺς 
λόγους ταῖς ἀληθείαις ἐχρῶντο περὶ αὐτῶν, οἵ τε νεώτε-
ροι φιλοτιμοτέρως διέκειντο πρὸς τὴν ἀρετὴν, εἰδότες 
ὅτι τούτων εὐλογήσονται μᾶλλον ὧν ἂν ἀμείνους σφᾶς 
αὐτοὺς παράσχωσιν. 
 Νῦν δὲ τίς οὐκ ἂν ἀθυμήσειεν, 
ὅταν ὁρᾷ τοὺς μὲν περὶ τὰ Τρωϊκὰ καὶ τοὺς ἐπέκεινα 
γενομένους ὑμνουμένους καὶ τραγῳδουμένους, αὑτὸν δὲ 
προειδῇ, μηδ' ἂν ὑπερβάλλῃ τὰς ἐκείνων ἀρετὰς, μηδέ-
ποτε τοιούτων ἐπαίνων ἀξιωθησόμενον; Τούτων δ' αἴτιος 
ὁ φθόνος, ᾧ τοῦτο μόνον ἀγαθὸν πρόσεστιν, ὅτι μέγιστον 
κακὸν τοῖς ἔχουσίν ἐστιν. Οὕτω γάρ τινες δυσκόλως πεφύ-
κασιν, ὥσθ' ἥδιον ἂν εὐλογουμένων ἀκούοιεν οὓς οὐκ ἴσα-
σιν εἰ γεγόνασιν, ἢ τούτων ὑφ' ὧν εὖ πεπονθότες αὐτοὶ  
τυγχάνουσιν. 
 Οὐ μὴν δουλευτέον τοὺς νοῦν ἔχοντας 
τοῖς οὕτω κακῶς φρονοῦσιν, ἀλλὰ τῶν μὲν τοιούτων ἀμελη-
τέον, τοὺς δ' ἄλλους ἐθιστέον ἀκούειν περὶ ὧν καὶ λέγειν 
δίκαιόν ἐστιν, ἄλλως τ' ἐπειδὴ καὶ τὰς ἐπιδόσεις ἴσμεν 
γιγνομένας καὶ τῶν τεχνῶν καὶ τῶν ἄλλων ἁπάντων οὐ διὰ 
τοὺς ἐμμένοντας τοῖς καθεστῶσιν, ἀλλὰ διὰ τοὺς ἐπανορ-
θοῦντας καὶ τολμῶντας ἀεί τι κινεῖν τῶν μὴ καλῶς 
ἐχόντων. 
  Οἶδα μὲν οὖν ὅτι χαλεπόν ἐστιν ὃ μέλλω ποιεῖν, 
ἀνδρὸς ἀρετὴν διὰ λόγων ἐγκωμιάζειν. Σημεῖον δὲ μέγιστον: 
περὶ μὲν γὰρ ἄλλων πολλῶν καὶ παντοδαπῶν λέγειν τολμῶ-
σιν οἱ περὶ τὴν φιλοσοφίαν ὄντες, περὶ δὲ τῶν τοιούτων 
οὐδεὶς πώποτ' αὐτῶν συγγράφειν ἐπεχείρησεν. Καὶ πολλὴν 
αὐτῶν ἔχω συγγνώμην. 
 Τοῖς μὲν γὰρ ποιηταῖς πολλοὶ 
δέδονται κόσμοι: καὶ γὰρ πλησιάζοντας τοὺς θεοὺς τοῖς 
ἀνθρώποις οἷόν τ' αὐτοῖς ποιῆσαι καὶ διαλεγομένους καὶ 
συναγωνιζομένους οἷς ἂν βουληθῶσιν, καὶ περὶ τούτων 
δηλῶσαι μὴ μόνον τοῖς τεταγμένοις ὀνόμασιν, ἀλλὰ τὰ 
μὲν ξένοις, τὰ δὲ καινοῖς, τὰ δὲ μεταφοραῖς, καὶ μηδὲν 
παραλιπεῖν, ἀλλὰ πᾶσιν τοῖς εἴδεσιν διαποικῖλαι τὴν ποίη-
σιν: 
 τοῖς δὲ περὶ τοὺς λόγους οὐδὲν ἔξεστιν τῶν 
τοιούτων, ἀλλ' ἀποτόμως καὶ τῶν ὀνομάτων τοῖς πολι-
τικοῖς μόνον καὶ τῶν ἐνθυμημάτων τοῖς περὶ αὐτὰς 
τὰς πράξεις ἀναγκαῖόν ἐστιν χρῆσθαι. Πρὸς δὲ τούτοις 
οἱ μὲν μετὰ μέτρων καὶ ῥυθμῶν ἅπαντα ποιοῦσιν, οἱ δ' 
οὐδενὸς τούτων κοινωνοῦσιν: ἃ τοσαύτην ἔχει χάριν 
ὥστ', ἂν καὶ τῇ λέξει καὶ τοῖς ἐνθυμήμασιν ἔχῃ κακῶς, 
ὅμως αὐταῖς ταῖς εὐρυθμίαις καὶ ταῖς συμμετρίαις ψυχα-
γωγοῦσιν τοὺς ἀκούοντας. 
 Γνοίη δ' ἄν τις ἐκεῖθεν  
τὴν δύναμιν αὐτῶν: ἢν γάρ τις τῶν ποιημάτων τῶν εὐδο-
κιμούντων τὰ μὲν ὀνόματα καὶ τὰς διανοίας καταλίπῃ, τὸ 
δὲ μέτρον διαλύσῃ, φανήσεται πολὺ καταδεέστερα τῆς 
δόξης ἧς νῦν ἔχομεν περὶ αὐτῶν. Ὅμως δὲ καίπερ τοσοῦ-
τον πλεονεκτούσης τῆς ποιήσεως, οὐκ ὀκνητέον, ἀλλ' ἀπο-
πειρατέον τῶν λόγων ἐστὶν, εἰ καὶ τοῦτο δυνήσονται, τοὺς 
ἀγαθοὺς ἄνδρας εὐλογεῖν μηδὲν χεῖρον τῶν ἐν ταῖς ᾠδαῖς 
καὶ τοῖς μέτροις ἐγκωμιαζόντων. 
  Πρῶτον μὲν οὖν περὶ τῆς φύσεως τῆς Εὐαγόρου, 
καὶ τίνων ἦν ἀπόγονος, εἰ καὶ πολλοὶ προεπίστανται, 
δοκεῖ μοι πρέπειν κἀμὲ τῶν ἄλλων ἕνεκα διελθεῖν περὶ 
αὐτῶν, ἵνα πάντες εἰδῶσιν ὅτι καλλίστων αὐτῷ καὶ μεγίσ-
των παραδειγμάτων καταλειφθέντων οὐδὲν καταδεέστερον 
αὑτὸν ἐκείνων παρέσχεν. 
 Ὁμολογεῖται μὲν γὰρ τοὺς 
ἀπὸ Διὸς εὐγενεστάτους τῶν ἡμιθέων εἶναι, τούτων δ' 
αὐτῶν οὐκ ἔστιν ὅστις οὐκ ἂν Αἰακίδας προκρίνειεν: ἐν 
μὲν γὰρ τοῖς ἄλλοις γένεσιν εὑρήσομεν τοὺς μὲν ὑπερβάλ-
λοντας, τοὺς δὲ καταδεεστέρους ὄντας, οὗτοι δ' ἅπαντες 
ὀνομαστότατοι τῶν καθ' αὑτοὺς γεγόνασιν. 
 Τοῦτο 
μὲν γὰρ Αἰακὸς ὁ Διὸς μὲν ἔκγονος, τοῦ δὲ γένους τοῦ 
Τευκριδῶν πρόγονος, τοσοῦτον διήνεγκεν ὥστε γενομένων 
αὐχμῶν ἐν τοῖς Ἕλλησιν καὶ πολλῶν ἀνθρώπων διαφθαρέν-
των, ἐπειδὴ τὸ μέγεθος τῆς συμφορᾶς ὑπερέβαλλεν, 
ἦλθον οἱ προεστῶτες τῶν πόλεων ἱκετεύοντες αὐτὸν, 
νομίζοντες διὰ τῆς συγγενείας καὶ τῆς εὐσεβείας τῆς 
ἐκείνου τάχιστ' ἂν εὑρέσθαι παρὰ τῶν θεῶν τῶν παρόντων 
κακῶν ἀπαλλαγήν. 
 Σωθέντες δὲ καὶ τυχόντες [ἁπάν-
των] ὧν ἐδεήθησαν, ἱερὸν ἐν Αἰγίνῃ κατεστήσαντο κοινὸν  
τῶν Ἑλλήνων, οὗπερ ἐκεῖνος ἐποιήσατο τὴν εὐχήν. Καὶ 
κατ' ἐκεῖνον τὸν χρόνον, ἕως ἦν μετ' ἀνθρώπων, μετὰ 
καλλίστης ὢν δόξης διετέλεσεν: ἐπειδὴ δὲ μετήλλαξεν 
τὸν βίον, λέγεται παρὰ Πλούτωνι καὶ Κόρῃ μεγίστας 
τιμὰς ἔχων παρεδρεύειν ἐκείνοις. 
 Τούτου δὲ παῖδες 
ἦσαν Τελαμὼν καὶ Πηλεὺς, ὧν ὁ μὲν ἕτερος μεθ' Ἡρα-
κλέους ἐπὶ Λαομέδοντα στρατευσάμενος ἀριστείων ἠξιώθη, 
Πηλεὺς δ' ἔν τε τῇ μάχῃ τῇ πρὸς Κενταύρους ἀριστεύσας 
καὶ κατὰ πολλοὺς ἄλλους κινδύνους εὐδοκιμήσας Θέτιδι 
τῇ Νηρέως, θνητὸς ὢν ἀθανάτῃ, συνῴκησεν, καὶ μόνου 
τούτου φασὶν τῶν προγεγενημένων ὑπὸ θεῶν ἐν τοῖς γά-
μοις ὑμέναιον ᾀσθῆναι. 
 Τούτων δ' ἑκατέρου, Τελα-
μῶνος μὲν Αἴας καὶ Τεῦκρος ἐγενέσθην, Πηλέως δ' Ἀχιλ-
λεὺς, οἳ μέγιστον καὶ σαφέστατον ἔλεγχον ἔδοσαν τῆς 
αὑτῶν ἀρετῆς: οὐ γὰρ ἐν ταῖς αὑτῶν πόλεσιν μόνον 
ἐπρώτευσαν, οὐδ' ἐν τοῖς τόποις ἐν οἷς κατῴκουν, ἀλλὰ 
στρατείας τοῖς Ἕλλησιν ἐπὶ τοὺς βαρβάρους γενομένης, 
καὶ πολλῶν μὲν ἑκατέρων ἀθροισθέντων, οὐδενὸς δὲ τῶν 
ὀνομαστῶν ἀπολειφθέντος, 
 ἐν τούτοις τοῖς κινδύ-
νοις Ἀχιλλεὺς μὲν ἁπάντων διήνεγκεν, Αἴας δὲ μετ' 
ἐκεῖνον ἠρίστευσεν, Τεῦκρος δὲ τῆς τε τούτων συγγενείας 
ἄξιος καὶ τῶν ἄλλων οὐδενὸς χείρων γενόμενος, ἐπειδὴ 
Τροίαν συνεξεῖλεν, ἀφικόμενος εἰς Κύπρον Σαλαμῖνά τε 
κατῴκησεν, ὁμώνυμον ποιήσας τῆς πρότερον αὑτῷ πατρί-
δος οὔσης, καὶ τὸ γένος τὸ νῦν βασιλεῦον κατέλιπεν. 
  Τὰ μὲν οὖν ἐξ ἀρχῆς Εὐαγόρᾳ παρὰ τῶν προγόνων 
ὑπάρξαντα τηλικαῦτα τὸ μέγεθός ἐστιν. Τοῦτον δὲ τὸν  
τρόπον τῆς πόλεως κατοικισθείσης, κατὰ μὲν ἀρχὰς οἱ 
γεγονότες ἀπὸ Τεύκρου τὴν βασιλείαν εἶχον, χρόνῳ δ' 
ὕστερον ἀφικόμενος ἐκ Φοινίκης ἀνὴρ φυγὰς καὶ πιστευ-
θεὶς ὑπὸ τοῦ τότε βασιλεύοντος καὶ μεγάλας δυναστείας 
λαβὼν οὐ χάριν ἔσχεν τούτων, 
 ἀλλὰ κακὸς μὲν γενό-
μενος περὶ τὸν ὑποδεξάμενον, δεινὸς δὲ πρὸς τὸ πλεονεκ-
τῆσαι, τὸν μὲν εὐεργέτην ἐξέβαλεν, αὐτὸς δὲ τὴν βασι-
λείαν κατέσχεν. Ἀπιστῶν δὲ τοῖς πεπραγμένοις καὶ 
βουλόμενος ἀσφαλῶς κατασκευάσασθαι τὰ περὶ αὑτὸν, τήν 
τε πόλιν ἐξεβαρβάρωσεν καὶ τὴν νῆσον ὅλην βασιλεῖ τῷ 
μεγάλῳ κατεδούλωσεν. 
 Οὕτω δὲ καὶ τῶν πραγμάτων 
καθεστώτων καὶ τῶν ἐκγόνων τῶν ἐκείνου τὴν ἀρχὴν ἐχόν-
των Εὐαγόρας γίγνεται: περὶ οὗ τὰς μὲν φήμας καὶ τὰς 
μαντείας καὶ τὰς ὄψεις τὰς ἐν τοῖς ὕπνοις γενομένας, ἐξ 
ὧν μειζόνως ἂν φανείη γεγονὼς ἢ κατ' ἄνθρωπον, αἱροῦ-
μαι παραλιπεῖν, οὐκ ἀπιστῶν τοῖς λεγομένοις, ἀλλ' ἵνα 
πᾶσιν ποιήσω φανερὸν ὅτι τοσούτου δέω πλασάμενος εἰπεῖν 
τι περὶ τῶν ἐκείνῳ πεπραγμένων ὥστε καὶ τῶν ὑπαρχόν-
των ἀφίημι τὰ τοιαῦτα, περὶ ὧν ὀλίγοι τινὲς ἐπίστανται 
καὶ μὴ πάντες οἱ πολῖται συνίσασιν. Ἄρξομαι δ' ἐκ τῶν 
ὁμολογουμένων λέγειν περὶ αὐτοῦ. 
  Παῖς μὲν γὰρ ὢν ἔσχεν κάλλος καὶ ῥώμην καὶ σωφρο-
σύνην, ἅπερ τῶν ἀγαθῶν πρεπωδέστατα τοῖς τηλικού-
τοις ἐστίν. Καὶ τούτων μάρτυρας ἄν τις ποιήσαιτο, τῆς 
μὲν σωφροσύνης τοὺς συμπαιδευθέντας τῶν πολιτῶν, τοῦ 
δὲ κάλλους ἅπαντας τοὺς ἰδόντας, τῆς δὲ ῥώμης τοὺς 
ἀγῶνας ἐν οἷς ἐκεῖνος τῶν ἡλικιωτῶν ἐκρατίστευσεν. 
Ἀνδρὶ δὲ γενομένῳ ταῦτά τε πάντα συνηυξήθη καὶ πρὸς  
τούτοις ἀνδρεία προσεγένετο καὶ σοφία καὶ δικαιοσύνη, 
καὶ ταῦτ' οὐ μέσως οὐδ' ὥσπερ ἑτέροις τισὶν, ἀλλ' ἕκασ-
τον αὐτῶν εἰς ὑπερβολήν: τοσοῦτον γὰρ καὶ ταῖς τοῦ σώμα-
τος καὶ ταῖς τῆς ψυχῆς ἀρεταῖς διήνεγκεν, ὥσθ' 
ὁπότε μὲν αὐτὸν ὁρῷεν οἱ τότε βασιλεύοντες, ἐκπλήττεσ-
θαι καὶ φοβεῖσθαι περὶ τῆς ἀρχῆς, ἡγουμένους οὐχ οἷόν τ' 
εἶναι τὸν τοιοῦτον τὴν φύσιν ἐν ἰδιώτου μέρει διαγαγεῖν, 
ὁπότε δ' εἰς τοὺς τρόπους ἀποβλέψειαν, οὕτω σφόδρα πισ-
τεύειν ὥστ' εἰ καί τις ἄλλος τολμῴη περὶ αὐτοὺς ἐξαμαρ-
τάνειν, νομίζειν Εὐαγόραν αὑτοῖς ἔσεσθαι βοηθόν. 
Καὶ τοσοῦτον τῆς δόξης παραλλαττούσης οὐδετέρου τού-
των ἐψεύσθησαν: οὔτε γὰρ ἰδιώτης ὢν διετέλεσεν οὔτε 
περὶ ἐκείνους ἐξήμαρτεν, ἀλλὰ τοσαύτην ὁ δαίμων ἔσχεν 
αὐτοῦ πρόνοιαν, ὅπως καλῶς λήψεται τὴν βασιλείαν, ὥσθ' 
ὅσα μὲν ἀναγκαῖον ἦν παρασκευασθῆναι δι' ἀσεβείας, 
ταῦτα μὲν ἕτερος ἔπραξεν, 
 ἐξ ὧν δ' οἷόν τ' ἦν ὁσίως 
καὶ δικαίως λαβεῖν τὴν ἀρχὴν, Εὐαγόρᾳ διεφύλαξεν. Εἷς 
γὰρ τῶν δυναστευόντων ἐπιβουλεύσας τόν τε τύραννον 
ἀπέκτεινεν καὶ συλλαβεῖν Εὐαγόραν ἐπεχείρησεν, ἡγούμε-
νος οὐ δυνήσεσθαι κατασχεῖν τὴν ἀρχὴν εἰ μὴ κἀκεῖνον 
ἐκποδὼν ποιήσαιτο. 
 Διαφυγὼν δὲ τὸν κίνδυνον καὶ 
σωθεὶς εἰς Σόλους τῆς Κιλικίας οὐ τὴν αὐτὴν γνώμην 
ἔσχεν τοῖς ταῖς τοιαύταις συμφοραῖς περιπίπτουσιν. Οἱ 
μὲν γὰρ ἄλλοι, κἂν ἐκ τυραννίδος ἐκπέσωσι, διὰ τὰς παρού-
σας τύχας ταπεινοτέρας τὰς ψυχὰς ἔχουσιν: ἐκεῖνος δ' εἰς 
τοσοῦτον μεγαλοφροσύνης ἦλθεν ὥστε τὸν ἄλλον χρόνον 
ἰδιώτης ὢν, ἐπειδὴ φεύγειν ἠναγκάσθη, τυραννεῖν ᾠήθη 
δεῖν. 
 Καὶ τοὺς μὲν πλάνους τοὺς φυγαδικοὺς καὶ τὸ  
δι' ἑτέρων ζητεῖν τὴν κάθοδον καὶ θεραπεύειν αὑτοῦ 
χείρους ὑπερεῖδεν: λαβὼν δὲ ταύτην ἀφορμὴν, ἥνπερ 
χρὴ τοὺς εὐσεβεῖν βουλομένους, ἀμύνεσθαι καὶ μὴ προτέ-
ρους ὑπάρχειν, καὶ προελόμενος ἢ κατορθώσας τυραννεῖν 
ἢ διαμαρτὼν ἀποθανεῖν, παρακαλέσας ἀνθρώπους, ὡς οἱ 
τοὺς πλείστους λέγοντες, περὶ πεντήκοντα, μετὰ τούτων 
παρεσκευάζετο ποιεῖσθαι τὴν κάθοδον. 
 Ὅθεν καὶ 
μάλιστ' ἄν τις καὶ τὴν φύσιν τὴν ἐκείνου καὶ τὴν δόξαν, 
ἣν εἶχεν παρὰ τοῖς ἄλλοις, θεωρήσειεν: μέλλοντος γὰρ 
πλεῖν μετὰ τοσούτων ἐπὶ τηλικαύτην πόλιν τὸ μέγεθος καὶ 
πάντων τῶν δεινῶν πλησίον ὄντων οὔτ' ἐκεῖνος ἠθύμησεν 
οὔτε τῶν παρακληθέντων οὐδεὶς ἀποστῆναι τῶν κινδύνων 
ἠξίωσεν, ἀλλ' οἱ μὲν ὥσπερ θεῷ συνακολουθοῦντες ἅπαν-
τες ἐνέμειναν τοῖς ὡμολογημένοις, ὁ δ' ὥσπερ ἢ στρατόπε-
δον ἔχων κρεῖττον τῶν ἀντιπάλων ἢ προειδὼς τὸ συμβησό-
μενον οὕτω διέκειτο τὴν γνώμην. 
 Δῆλον δ' ἐκ τῶν 
ἔργων: ἀποβὰς γὰρ εἰς τὴν νῆσον οὐχ ἡγήσατο δεῖν χωρίον 
ἐχυρὸν καταλαβὼν καὶ τὸ σῶμ' ἐν ἀσφαλείᾳ καταστήσας 
περιιδεῖν εἴ τινες αὑτῷ τῶν πολιτῶν βοηθήσουσιν: ἀλλ' 
εὐθὺς, ὥσπερ εἶχεν, ταύτης τῆς νυκτὸς διελὼν τοῦ τεί-
χους πυλίδα καὶ ταύτῃ τοὺς μεθ' αὑτοῦ διαγαγὼν προσέ-
βαλλεν πρὸς τὸ βασίλειον. 
 Καὶ τοὺς μὲν θορύβους 
τοὺς ἐν τοῖς τοιούτοις καιροῖς γιγνομένους καὶ τοὺς 
φόβους τοὺς τῶν ἄλλων καὶ τὰς παρακελεύσεις τὰς ἐκεί- 
νου τί δεῖ λέγοντα διατρίβειν; Γενομένων δ' αὐτῷ τῶν μὲν 
περὶ τὸν τύραννον ἀνταγωνιστῶν, τῶν δ' ἄλλων πολιτῶν 
θεατῶν, _δεδιότες γὰρ τοῦ μὲν τὴν ἀρχὴν, τοῦ δὲ τὴν 
ἀρετὴν ἡσυχίαν εἶχον, _ 
 οὐ πρότερον ἐπαύσατο 
μαχόμενος καὶ μόνος πρὸς πολλοὺς καὶ μετ' ὀλίγων πρὸς 
ἅπαντας [τοὺς ἐχθροὺς] πρὶν ἑλεῖν τὸ βασίλειον, καὶ τούς 
τ' ἐχθροὺς ἐτιμωρήσατο καὶ τοῖς φίλοις ἐβοήθησεν, ἔτι δὲ 
τῷ γένει τὰς τιμὰς τὰς πατρίους ἐκομίσατο, καὶ τύραννον 
αὑτὸν τῆς πόλεως κατέστησεν. 
  Ἡγοῦμαι μὲν οὖν, εἰ καὶ μηδενὸς ἄλλου μνησθείην, 
ἀλλ' ἐνταῦθα καταλείποιμι τὸν λόγον, ῥᾴδιον ἐκ τούτων 
εἶναι γνῶναι τήν τ' ἀρετὴν τὴν Εὐαγόρου καὶ τὸ μέγεθος 
τῶν πεπραγμένων: οὐ μὴν ἀλλ' ἔτι γε σαφέστερον περὶ 
ἀμφοτέρων τούτων ἐκ τῶν ἐχομένων οἶμαι δηλώσειν. 
Τοσούτων γὰρ τυράννων ἐν ἅπαντι τῷ χρόνῳ γεγενημένων 
οὐδεὶς φανήσεται τὴν τιμὴν ταύτην κάλλιον ἐκείνου 
κτησάμενος. Εἰ μὲν οὖν πρὸς ἕκαστον αὐτῶν τὰς πράξεις 
τὰς Εὐαγόρου παραβάλλοιμεν, οὔτ' ἂν ὁ λόγος ἴσως τοῖς 
καιροῖς ἁρμόσειεν οὔτ' ἂν ὁ χρόνος τοῖς λεγομένοις ἀρκέ-
σειεν: ἢν δὲ προελόμενοι τοὺς εὐδοκιμωτάτους ἐπὶ τούτων 
σκοπῶμεν, οὐδὲν μὲν χεῖρον ἐξετῶμεν, πολὺ δὲ συντομώτε-
ρον διαλεχθησόμεθα περὶ αὐτῶν. 
  Τῶν μὲν οὖν τὰς πατρικὰς βασιλείας παραλαβόντων 
τίς οὐκ ἂν τοὺς Εὐαγόρου κινδύνους προκρίνειεν; Οὐδεὶς 
γάρ ἐστιν οὕτω ῥᾴθυμος ὅστις ἂν δέξαιτο παρὰ τῶν προγό-
νων τὴν ἀρχὴν ταύτην παραλαβεῖν μᾶλλον ἢ κτησάμενος  
ὥσπερ ἐκεῖνος τοῖς παισὶν τοῖς αὑτοῦ καταλιπεῖν. 
Καὶ μὴν τῶν γε παλαιῶν καθόδων αὗται μάλιστ' εὐδοκι-
μοῦσιν, ἃς παρὰ τῶν ποιητῶν ἀκούομεν: οὗτοι γὰρ οὐ μόνον 
τῶν γεγενημένων τὰς καλλίστας ἡμῖν ἀπαγγέλλουσιν, ἀλλὰ 
καὶ παρ' αὑτῶν καινὰς συντιθέασιν. Ἀλλ' ὅμως οὐδεὶς 
αὐτῶν μεμυθολόγηκεν, ὅστις οὕτω δεινοὺς καὶ φοβεροὺς 
ποιησάμενος τοὺς κινδύνους εἰς τὴν αὑτοῦ κατῆλθεν: ἀλλ' 
οἱ μὲν πλεῖστοι πεποίηνται διὰ τύχην λαβόντες τὰς βασι-
λείας, οἱ δὲ μετὰ δόλου καὶ τέχνης περιγεγενημένοι τῶν 
ἐχθρῶν. 
 Ἀλλὰ μὴν τῶν γ' ἐπὶ τάδε γεγενημένων, 
ἴσως δὲ καὶ τῶν ἁπάντων, Κῦρον τὸν Μήδων μὲν ἀφελό-
μενον τὴν ἀρχὴν, Πέρσαις δὲ κτησάμενον, καὶ πλεῖστοι 
καὶ μάλιστα θαυμάζουσιν. Ἀλλ' ὁ μὲν τῷ Περσῶν στρατο-
πέδῳ τὸ Μήδων ἐνίκησεν, ὃ πολλοὶ καὶ τῶν Ἑλλήνων καὶ 
τῶν βαρβάρων ῥᾳδίως ἂν ποιήσειαν: ὁ δὲ διὰ τῆς ψυχῆς 
τῆς αὑτοῦ καὶ τοῦ σώματος τὰ πλεῖστα φαίνεται τῶν 
προειρημένων διαπραξάμενος. 
 Ἔπειτ' ἐκ μὲν τῆς 
Κύρου στρατηγίας οὔπω δῆλον ὅτι καὶ τοὺς Εὐαγόρου κιν-
δύνους ἂν ὑπέμεινεν, ἐκ δὲ τῶν τούτῳ πεπραγμένων ἅπασι 
φανερὸν, ὅτι ῥᾳδίως ἂν κἀκείνοις τοῖς ἔργοις ἐπεχείρησεν. 
Πρὸς δὲ τούτοις τῷ μὲν ὁσίως καὶ δικαίως ἅπαντα 
πέπρακται, τῷ δ' οὐκ εὐσεβῶς ἔνια συμβέβηκεν: ὁ μὲν γὰρ 
τοὺς ἐχθροὺς ἀπώλεσεν, Κῦρος δὲ τὸν πατέρα τὸν τῆς 
μητρὸς ἀπέκτεινεν. Ὥστ' εἴ τινες βούλοιντο μὴ τὸ μέγεθος 
τῶν συμβάντων, ἀλλὰ τὴν ἀρετὴν τὴν ἑκατέρου κρίνειν, 
δικαίως ἂν Εὐαγόραν καὶ τούτου μᾶλλον ἐπαινέσειαν. 
Εἰ δὲ δεῖ συντόμως καὶ μηδὲν ὑποστειλάμενον μηδὲ δεί-
σαντα τὸν φθόνον, ἀλλὰ παρρησίᾳ χρησάμενον εἰπεῖν, οὐδεὶς  
οὔτε θνητὸς οὔθ' ἡμίθεος οὔτ' ἀθάνατος εὑρεθήσεται κάλ-
λιον οὐδὲ λαμπρότερον οὐδ' εὐσεβέστερον λαβὼν ἐκείνου 
τὴν βασιλείαν. Καὶ τούτοις ἐκείνως ἄν τις μάλιστα πιστεύ-
σειεν, εἰ σφόδρα τοῖς λεγομένοις ἀπιστήσας ἐξετάζειν 
ἐπιχειρήσειεν, ὅπως ἕκαστος ἐτυράννευσεν. Φανήσομαι 
γὰρ οὐκ ἐκ παντὸς τρόπου μεγάλα λέγειν προθυμούμενος, 
ἀλλὰ διὰ τὴν τοῦ πράγματος ἀλήθειαν οὕτω περὶ αὐτοῦ 
θρασέως εἰρηκώς. 
  Εἰ μὲν οὖν ἐπὶ μικροῖς διήνεγκεν, τοιούτων ἂν καὶ 
τῶν λόγων αὐτῷ προσῆκεν ἀξιοῦσθαι: νῦν δ' ἅπαντες ἂν 
ὁμολογήσειαν τυραννίδα καὶ τῶν θείων ἀγαθῶν καὶ τῶν 
ἀνθρωπίνων μέγιστον καὶ σεμνότατον καὶ περιμαχητότατον 
εἶναι. Τὸν δὴ τὸ κάλλιστον τῶν ὄντων κάλλιστα κτησάμε-
νον τίς ἂν [ῥήτωρ] ἢ ποιητὴς ἢ λόγων εὑρετὴς ἀξίως τῶν 
πεπραγμένων ἐπαινέσειεν; 
  Οὐ τοίνυν ἐν τούτοις ὑπερβαλλόμενος ἐν τοῖς ἄλλοις 
εὑρεθήσεται καταδεέστερος γενόμενος, ἀλλὰ πρῶτον μὲν 
εὐφυέστατος ὢν τὴν γνώμην καὶ πλεῖστα κατορθοῦν δυνά-
μενος ὅμως οὐκ ᾠήθη δεῖν ὀλιγωρεῖν οὐδ' αὐτοσχεδιάζειν 
περὶ τῶν πραγμάτων, ἀλλ' ἐν τῷ ζητεῖν καὶ φροντίζειν καὶ 
βουλεύεσθαι τὸν πλεῖστον τοῦ χρόνου διέτριβεν, ἡγούμενος 
μὲν, εἰ καλῶς τὴν αὑτοῦ φρόνησιν παρασκευάσειεν, ὁμοίως 
καλῶς αὑτῷ καὶ τὴν βασιλείαν ἕξειν, θαυμάζων δ' ὅσοι 
τῶν μὲν ἄλλων ἕνεκα τῆς ψυχῆς ποιοῦνται τὴν ἐπιμέ-
λειαν, αὐτῆς δὲ ταύτης μηδὲν τυγχάνουσιν φροντίζοντες. 
Ἔπειτα καὶ περὶ τῶν πραγμάτων τὴν αὐτὴν διάνοιαν  
εἶχεν: ὁρῶν γὰρ τοὺς ἄριστα τῶν ὄντων ἐπιμελουμένους 
ἐλάχιστα λυπουμένους, καὶ τὰς ἀληθινὰς τῶν ῥᾳθυμιῶν 
οὐκ ἐν ταῖς ἀργίαις, ἀλλ' ἐν ταῖς εὐπραγίαις καὶ καρτε-
ρίαις ἐνούσας, οὐδὲν ἀνεξέταστον παρέλειπεν, ἀλλ' οὕτως 
ἀκριβῶς καὶ τὰς πράξεις ᾔδει καὶ τῶν πολιτῶν ἕκαστον 
ἐγίγνωσκεν ὥστε μήτε τοὺς ἐπιβουλεύοντας αὐτῷ φθάνειν 
μήτε τοὺς ἐπιεικεῖς ὄντας λανθάνειν, ἀλλὰ πάντας τυγχά-
νειν τῶν προσηκόντων: οὐ γὰρ ἐξ ὧν ἑτέρων ἤκουεν οὔτ' ἐκόλα-
ζεν οὔτ' ἐτίμα τοὺς πολίτας, ἀλλ' ἐξ ὧν αὐτὸς συνῄδει τὰς 
κρίσεις ἐποιεῖτο περὶ αὐτῶν. 
 Ἐν τοιαύταις δ' ἐπιμε-
λείαις αὑτὸν καταστήσας οὐδὲ περὶ τῶν κατὰ τὴν ἡμέραν 
ἑκάστην προσπιπτόντων οὐδὲ περὶ ἓν πεπλανημένως εἶχεν, 
ἀλλ' οὕτω θεοφιλῶς καὶ φιλανθρώπως διῴκει τὴν πόλιν ὥστε 
τοὺς εἰσαφικνουμένους μὴ μᾶλλον Εὐαγόραν τῆς ἀρχῆς 
ζηλοῦν ἢ τοὺς ἄλλους τῆς ὑπ' ἐκείνου βασιλείας: ἅπαντα 
γὰρ τὸν χρόνον διετέλεσεν οὐδένα μὲν ἀδικῶν, τοὺς δὲ χρη-
στοὺς τιμῶν, καὶ σφόδρα μὲν ἁπάντων ἄρχων, νομίμως δὲ 
τοὺς ἐξαμαρτόντας κολάζων: 
 οὐδὲν μὲν συμβούλων 
δεόμενος, ὅμως δὲ τοῖς φίλοις συμβουλευόμενος: πολλὰ μὲν 
τῶν χρωμένων ἡττώμενος, ἅπαντα δὲ τῶν ἐχθρῶν περιγιγ-
νόμενος: σεμνὸς ὢν οὐ ταῖς τοῦ προσώπου συναγωγαῖς, 
ἀλλὰ ταῖς τοῦ βίου κατασκευαῖς: οὐδὲ πρὸς ἓν ἀτάκτως 
οὐδ' ἀνωμάλως διακείμενος, ἀλλ' ὁμοίως τὰς ἐν τοῖς ἔργοις 
ὁμολογίας ὥσπερ τὰς ἐν τοῖς λόγοις διαφυλάττων:  
μέγα φρονῶν οὐκ ἐπὶ τοῖς διὰ τύχην, ἀλλ' ἐπὶ τοῖς δι' 
αὑτὸν γιγνομένοις: τοὺς μὲν φίλους ταῖς εὐεργεσίαις ὑφ' 
αὑτῷ ποιούμενος, τοὺς δ' ἄλλους τῇ μεγαλοψυχίᾳ καταδου-
λούμενος: φοβερὸς ὢν οὐ τῷ πολλοῖς χαλεπαίνειν, ἀλλὰ τῷ 
πολὺ τὴν τῶν ἄλλων φύσιν ὑπερβάλλειν: ἡγούμενος τῶν 
ἡδονῶν, ἀλλ' οὐκ ἀγόμενος ὑπ' αὐτῶν: ὀλίγοις πόνοις πολ-
λὰς ῥᾳστώνας κτώμενος, ἀλλ' οὐ διὰ μικρὰς ῥᾳθυμίας 
μεγάλους πόνους ὑπολειπόμενος: 
 ὅλως οὐδὲν παρα-
λείπων ὧν προσεῖναι δεῖ τοῖς βασιλεῦσιν, ἀλλ' ἐξ ἑκάστης 
τῆς πολιτείας ἐξειλεγμένος τὸ βέλτιστον, καὶ δημοτικὸς 
μὲν ὢν τῇ τοῦ πλήθους θεραπείᾳ, πολιτικὸς δὲ τῇ τῆς 
πόλεως ὅλης διοικήσει, στρατηγικὸς δὲ τῇ πρὸς τοὺς κιν-
δύνους εὐβουλίᾳ, μεγαλόφρων δὲ τῷ πᾶσι τούτοις διαφέ-
ρειν. Καὶ ταῦθ' ὅτι προσῆν Εὐαγόρᾳ, καὶ πλείω τούτων, ἐξ 
αὐτῶν τῶν ἔργων ῥᾴδιον καταμαθεῖν. 
  Παραλαβὼν γὰρ τὴν πόλιν ἐκβεβαρβαρωμένην καὶ 
διὰ τὴν τῶν Φοινίκων ἀρχὴν οὔτε τοὺς Ἕλληνας προσδεχο-
μένην οὔτε τέχνας ἐπισταμένην οὔτ' ἐμπορίῳ χρωμένην 
οὔτε λιμένα κεκτημένην, ταῦτά τε πάντα διώρθωσεν καὶ 
πρὸς τούτοις καὶ χώραν πολλὴν προσεκτήσατο καὶ τείχη 
προσπεριεβάλετο καὶ τριήρεις ἐναυπηγήσατο καὶ ταῖς 
ἄλλαις κατασκευαῖς οὕτως ηὔξησε τὴν πόλιν ὥστε μηδε-
μιᾶς τῶν Ἑλληνίδων ἀπολελεῖφθαι, καὶ δύναμιν τοσαύτην  
ἐνεποίησεν ὥστε πολλοὺς φοβεῖσθαι τῶν πρότερον κατα-
φρονούντων αὐτῆς. 
 Καίτοι τηλικαύτας ἐπιδόσεις τὰς 
πόλεις λαμβάνειν οὐχ οἷόν τ' ἐστὶν, ἢν μή τις αὐτὰς 
διοικῇ τοιούτοις ἤθεσιν οἵοις Εὐαγόρας μὲν εἶχεν, ἐγὼ δ' 
ὀλίγῳ πρότερον ἐπειράθην διελθεῖν. Ὥστ' οὐ δέδοικα μὴ 
φανῶ μείζω λέγων τῶν ἐκείνῳ προσόντων, ἀλλὰ μὴ πολὺ 
λίαν ἀπολειφθῶ τῶν πεπραγμένων αὐτῷ. 
 Τίς γὰρ ἂν 
ἐφίκοιτο τοιαύτης φύσεως, ὃς οὐ μόνον τὴν αὑτοῦ πόλιν 
πλείονος ἀξίαν ἐποίησεν, ἀλλὰ καὶ τὸν τόπον ὅλον τὸν 
περιέχοντα [τὴν νῆσον] ἐπὶ πραότητα καὶ μετριότητα προ-
ήγαγεν; Πρὶν μέν γε λαβεῖν Εὐαγόραν τὴν ἀρχὴν οὕτως 
ἀπροσοίστως καὶ χαλεπῶς εἶχον ὥστε καὶ τῶν ἀρχόντων 
τούτους ἐνόμιζον εἶναι βελτίστους οἵτινες ὠμότατα πρὸς 
τοὺς Ἕλληνας διακείμενοι τυγχάνοιεν: 
 νῦν δὲ τοσοῦ-
τον μεταπεπτώκασιν ὥσθ' ἁμιλλᾶσθαι μὲν οἵτινες αὐτῶν 
δόξουσιν φιλέλληνες εἶναι μάλιστα, παιδοποιεῖσθαι δὲ τοὺς 
πλείστους αὐτῶν γυναῖκας λαμβάνοντας παρ' ἡμῶν, χαί-
ρειν δὲ καὶ τοῖς κτήμασιν καὶ τοῖς ἐπιτηδεύμασιν τοῖς 
Ἑλληνικοῖς μᾶλλον ἢ τοῖς παρὰ σφίσιν αὐτοῖς, πλείους δὲ 
καὶ τῶν περὶ τὴν μουσικὴν καὶ τῶν περὶ τὴν ἄλλην παίδευ-
σιν ἐν τούτοις τόποις διατρίβειν, ἢ παρ' οἷς πρότερον 
εἰωθότες ἦσαν. Καὶ τούτων ἁπάντων οὐδεὶς ὅστις οὐκ ἂν 
Εὐαγόραν αἴτιον εἶναι προσομολογήσειεν. 
  Μέγιστον δὲ τεκμήριον καὶ τοῦ τρόπου καὶ τῆς 
ὁσιότητος τῆς ἐκείνου: τῶν γὰρ Ἑλλήνων πολλοὶ καὶ καλοὶ 
κἀγαθοὶ τὰς αὑτῶν πατρίδας ἀπολιπόντες ἦλθον εἰς Κύ-
προν οἰκήσοντες, ἡγούμενοι κουφοτέραν καὶ νομιμωτέραν 
εἶναι τὴν Εὐαγόρου βασιλείαν τῶν οἴκοι πολιτειῶν: ὧν  
τοὺς μὲν ἄλλους ὀνομαστὶ διελθεῖν πολὺ ἂν ἔργον εἴη, 
Κόνωνα δὲ τὸν διὰ πλείστας ἀρετὰς πρωτεύσαντα τῶν 
Ἑλλήνων τίς οὐκ οἶδεν ὅτι δυστυχησάσης τῆς πόλεως ἐξ 
ἁπάντων ἐκλεξάμενος ὡς Εὐαγόραν ἦλθεν, νομίσας καὶ τῷ 
σώματι βεβαιοτάτην εἶναι τὴν παρ' ἐκείνῳ καταφυγὴν καὶ 
τῇ πόλει τάχιστ' ἂν αὐτὸν γενέσθαι βοηθόν. Καὶ πολλὰ 
πρότερον ἤδη κατωρθωκὼς οὐδὲ περὶ ἑνὸς πώποτε πράγ-
ματος ἔδοξεν ἄμεινον ἢ περὶ τούτου βουλεύσασθαι: 
συνέβη γὰρ αὐτῷ διὰ τὴν ἄφιξιν τὴν εἰς Κύπρον καὶ ποιῆ-
σαι καὶ παθεῖν πλεῖστ' ἀγαθά. Πρῶτον μὲν γὰρ οὐκ ἔφθα-
σαν ἀλλήλοις πλησιάσαντες καὶ περὶ πλείονος ἐποιήσαντο 
σφᾶς αὐτοὺς ἢ τοὺς πρότερον οἰκείους ὄντας. Ἔπειτα 
περί τε τῶν ἄλλων ὁμονοοῦντες ἅπαντα τὸν χρόνον διετέλε-
σαν καὶ περὶ τῆς ἡμετέρας πόλεως τὴν αὐτὴν γνώμην 
εἶχον. 
 Ὁρῶντες γὰρ αὐτὴν ὑπὸ Λακεδαιμονίοις 
οὖσαν καὶ μεγάλῃ μεταβολῇ κεχρημένην λυπηρῶς καὶ 
βαρέως ἔφερον, ἀμφότεροι προσήκοντα ποιοῦντες: τῷ μὲν 
γὰρ ἦν φύσει πατρὶς, τὸν δὲ διὰ πολλὰς καὶ μεγάλας 
εὐεργεσίας νόμῳ πολίτην ἐπεποίηντο. Σκοπουμένοις δ' 
αὐτοῖς ὅπως τῶν συμφορῶν αὐτὴν ἀπαλλάξουσιν ταχὺν τὸν 
καιρὸν Λακεδαιμόνιοι παρεσκεύασαν: ἄρχοντες γὰρ τῶν 
Ἑλλήνων καὶ κατὰ γῆν καὶ κατὰ θάλατταν εἰς τοῦτ' ἀπλη-
στίας ἦλθον ὥστε καὶ τὴν Ἀσίαν κακῶς ποιεῖν ἐπεχείρη-
σαν. 
 Λαβόντες δ' ἐκεῖνοι τοῦτον τὸν καιρὸν καὶ τῶν 
στρατηγῶν τῶν βασιλέως ἀπορούντων ὅ τι χρήσωνται τοῖς  
πράγμασιν, ἐδίδασκον αὐτοὺς μὴ κατὰ γῆν, ἀλλὰ κατὰ 
θάλατταν ποιεῖσθαι τὸν πόλεμον τὸν πρὸς Λακεδαιμονίους, 
νομίζοντες, εἰ μὲν πεζὸν στρατόπεδον καταστήσαιντο καὶ 
τούτῳ περιγένοιντο, τὰ περὶ τὴν ἤπειρον μόνον καλῶς 
ἕξειν, εἰ δὲ κατὰ θάλατταν κρατήσειαν, ἅπασαν τὴν 
Ἑλλάδα τῆς νίκης ταύτης μεθέξειν. 
 Ὅπερ συνέβη: 
πεισθέντων γὰρ ταῦτα τῶν στρατηγῶν καὶ ναυτικοῦ συλλε-
γέντος Λακεδαιμόνιοι μὲν κατεναυμαχήθησαν καὶ τῆς 
ἀρχῆς ἀπεστερήθησαν, οἱ δ' Ἕλληνες ἠλευθερώθησαν, ἡ 
δὲ πόλις ἡμῶν τῆς τε παλαιᾶς δόξης μέρος τι πάλιν ἀνέ-
λαβεν καὶ τῶν συμμάχων ἡγεμὼν κατέστη. Καὶ ταῦτ' 
ἐπράχθη Κόνωνος μὲν στρατηγοῦντος, Εὐαγόρου δὲ τοῦτο 
παρασχόντος καὶ τῆς δυνάμεως τὴν πλείστην παρασκευά-
σαντος. 
 Ὑπὲρ ὧν ἡμεῖς μὲν αὐτοὺς ἐτιμήσαμεν ταῖς 
μεγίσταις τιμαῖς καὶ τὰς εἰκόνας αὐτῶν ἐστήσαμεν, οὗπερ 
τὸ τοῦ Διὸς ἄγαλμα τοῦ σωτῆρος, πλησίον ἐκείνου τε καὶ 
σφῶν αὐτῶν, ἀμφοτέρων ὑπόμνημα, καὶ τοῦ μεγέθους τῆς 
εὐεργεσίας καὶ τῆς φιλίας τῆς πρὸς ἀλλήλους. 
  Βασιλεὺς δ' οὐ τὴν αὐτὴν γνώμην ἔσχεν περὶ αὐτῶν, 
ἀλλ' ὅσῳ μείζω καὶ πλείονος ἄξια κατειργάσαντο, τοσούτῳ 
μᾶλλον ἔδεισεν αὐτούς. Περὶ μὲν οὖν Κόνωνος ἄλλος 
ἡμῖν ἔσται λόγος: ὅτι δὲ πρὸς Εὐαγόραν οὕτως ἔσχεν, οὐδ' 
αὐτὸς λαθεῖν ἐζήτησεν. 
 Φαίνεται γὰρ μᾶλλον μὲν 
σπουδάσας περὶ τὸν ἐν Κύπρῳ πόλεμον ἢ περὶ τοὺς ἄλλους 
ἅπαντας, μείζω δὲ καὶ χαλεπώτερον ἐκεῖνον ἀνταγωνιστὴν 
νομίσας ἢ Κῦρον τὸν περὶ τῆς βασιλείας ἀμφισβητήσαντα. 
Μέγιστον δὲ τεκμήριον: τοῦ μὲν γὰρ ἀκούων τὰς παρα- 
σκευὰς τοσοῦτον κατεφρόνησεν ὥστε διὰ τὸ μὴ φροντίζειν 
μικροῦ δεῖν ἔλαθεν αὐτὸν ἐπὶ τὸ βασίλειον ἐπιστάς: πρὸς 
δὲ τοῦτον οὕτως ἐκ πολλοῦ περιδεῶς ἔσχεν ὥστε μεταξὺ 
πάσχων εὖ πολεμεῖν πρὸς αὐτὸν ἐπεχείρησεν, δίκαια μὲν 
οὐ ποιῶν, οὐ μὴν παντάπασιν ἀλόγως βουλευσάμενος. 
Ἠπίστατο μὲν γὰρ πολλοὺς καὶ τῶν Ἑλλήνων καὶ τῶν βαρ-
βάρων ἐκ ταπεινῶν καὶ φαύλων πραγμάτων μεγάλας δυνα-
στείας κατεργασαμένους, ᾐσθάνετο δὲ τὴν Εὐαγόρου μεγα-
λοψυχίαν καὶ τὰς ἐπιδόσεις αὐτῷ καὶ τῆς δόξης καὶ τῶν 
πραγμάτων οὐ κατὰ μικρὸν γιγνομένας, ἀλλὰ καὶ τὴν φύσιν 
ἀνυπέρβλητον ἔχοντα καὶ τὴν τύχην αὐτῷ συναγωνιζο-
μένην: 
 ὥστ' οὐχ ὑπὲρ τῶν γεγενημένων ὀργιζόμενος 
ἀλλὰ περὶ τῶν μελλόντων φοβούμενος, οὐδὲ περὶ Κύπρου 
μόνον δεδιὼς, ἀλλὰ πολὺ περὶ μειζόνων ἐποιήσατο τὸν πόλε-
μον πρὸς αὐτόν. Οὕτω δ' οὖν ὥρμησεν ὥστ' εἰς τὴν στρατείαν 
ταύτην πλέον ἢ τάλαντα πεντακισχίλια καὶ μύρια κατηνά-
λωσεν. 
 Ἀλλ' ὅμως Εὐαγόρας, πάσαις ἀπολελειμμένος 
ταῖς δυνάμεσιν ἀντιτάξας τὴν αὑτοῦ γνώμην πρὸς τὰς 
οὕτως ὑπερμεγέθεις παρασκευὰς, ἐπέδειξεν αὑτὸν ἐν τού-
τοις πολὺ θαυμαστότερον ἢ τοῖς ἄλλοις τοῖς προειρημέ-
νοις. Ὅτε μὲν γὰρ αὐτὸν εἴων εἰρήνην ἄγειν, τὴν αὑτοῦ 
πόλιν μόνην εἶχεν: 
 ἐπειδὴ δ' ἠναγκάσθη πολεμεῖν, 
τοιοῦτος ἦν καὶ τοιοῦτον εἶχεν Πνυταγόραν τὸν υἱὸν τὸν 
αὑτοῦ συναγωνιστὴν ὥστε μικροῦ μὲν ἐδέησεν Κύπρον 
ἅπασαν κατασχεῖν, Φοινίκην δ' ἐπόρθησεν, Τύρον δὲ κατὰ 
κράτος εἷλεν, Κιλικίαν δὲ βασιλέως ἀπέστησεν, τοσούτους 
δὲ τῶν πολεμίων ἀπώλεσεν ὥστε πολλοὺς Περσῶν πενθοῦν- 
τας τὰς ἑαυτῶν συμφορὰς μεμνῆσθαι τῆς ἀρετῆς τῆς 
ἐκείνου: 
 τελευτῶν δ' οὕτως ἐνέπλησεν αὐτοὺς τοῦ 
πολεμεῖν ὥστ', εἰθισμένων τὸν ἄλλον χρόνον τῶν βασιλέων 
μὴ διαλλάττεσθαι τοῖς ἀποστᾶσιν πρὶν κύριοι γένοιντο τῶν 
σωμάτων, ἄσμενοι τὴν εἰρήνην ἐποιήσαντο, λύσαντες μὲν 
τὸν νόμον τοῦτον, οὐδὲν δὲ κινήσαντες τῆς Εὐαγόρου 
τυραννίδος. 
 Καὶ Λακεδαιμονίων μὲν τῶν καὶ δόξαν 
καὶ δύναμιν μεγίστην ἐχόντων κατ' ἐκεῖνον τὸν χρόνον 
ἐντὸς τριῶν ἐτῶν ἀφείλετο τὴν ἀρχὴν, Εὐαγόρᾳ δὲ πολε-
μήσας ἔτη δέκα τῶν αὐτῶν κύριον αὐτὸν κατέλιπεν ὧνπερ 
ἦν καὶ πρὶν εἰς τὸν πόλεμον εἰσελθεῖν. Ὃ δὲ πάντων δει-
νότατον: τὴν γὰρ πόλιν, ἣν Εὐαγόρας ἑτέρου τυραννοῦντος 
μετὰ πεντήκοντ' ἀνδρῶν εἷλεν, ταύτην βασιλεὺς ὁ μέγας 
τοσαύτην δύναμιν ἔχων οὐχ οἷός τ' ἐγένετο χειρώσασθαι. 
  Καίτοι πῶς ἄν τις τὴν ἀνδρείαν ἢ τὴν φρόνησιν ἢ 
σύμπασαν τὴν ἀρετὴν τὴν Εὐαγόρου φανερώτερον ἐπιδεί-
ξειεν ἢ διὰ τοιούτων ἔργων καὶ κινδύνων; Οὐ γὰρ μόνον 
φανεῖται τοὺς ἄλλους πολέμους, ἀλλὰ καὶ τὸν τῶν ἡρώων 
ὑπερβαλόμενος, τὸν ὑπὸ πάντων ἀνθρώπων ὑμνούμενον. 
Οἱ μὲν γὰρ μεθ' ἁπάσης τῆς Ἑλλάδος Τροίαν μόνην εἷλον, 
ὁ δὲ μίαν πόλιν ἔχων πρὸς ἅπασαν τὴν Ἀσίαν ἐπολέμη-
σεν: ὥστ' εἰ τοσοῦτοι τὸ πλῆθος ἐγκωμιάζειν αὐτὸν ἐβου-
λήθησαν ὅσοιπερ ἐκείνους, πολὺ ἂν μείζω καὶ τὴν δόξαν 
αὐτῶν ἔλαβεν. 
 Τίνα γὰρ εὑρήσομεν τῶν τότε γενο-
μένων, εἰ τοὺς μύθους ἀφέντες τὴν ἀλήθειαν σκοποῖμεν, 
τοιαῦτα διαπεπραγμένον, ἢ τίνα τοσούτων μεταβολῶν ἐν  
τοῖς πράγμασιν αἴτιον γεγενημένον; Ὃς αὑτὸν μὲν ἐξ 
ἰδιώτου τύραννον κατέστησεν, τὸ δὲ γένος ἅπαν ἀπεληλα-
μένον τῆς πολιτείας εἰς τὰς προσηκούσας τιμὰς πάλιν 
ἐπανήγαγεν, τοὺς δὲ πολίτας ἐκ βαρβάρων μὲν Ἕλληνας 
ἐποίησεν, ἐξ ἀνάνδρων δὲ πολεμικοὺς, ἐξ ἀδόξων δ' ὀνο-
μαστοὺς, 
 τὸν δὲ τόπον ἄμικτον ὅλον παραλαβὼν καὶ 
παντάπασιν ἐξηγριωμένον ἡμερώτερον καὶ πραότερον κατέ-
στησεν, ἔτι δὲ πρὸς τούτοις εἰς ἔχθραν μὲν βασιλεῖ κατα-
στὰς οὕτως αὐτὸν ἠμύνατο καλῶς ὥστ' ἀείμνηστον γεγενῆ-
σθαι τὸν πόλεμον τὸν περὶ Κύπρον, ὅτε δ' ἦν αὐτῷ 
σύμμαχος, τοσούτῳ χρησιμώτερον αὑτὸν παρέσχεν τῶν 
ἄλλων 
 ὥσθ' ὁμολογουμένως μεγίστην αὐτῷ συμβαλέ-
σθαι δύναμιν εἰς τὴν ναυμαχίαν τὴν περὶ Κνίδον: ἧς γενο-
μένης βασιλεὺς μὲν ἁπάσης τῆς Ἀσίας κύριος κατέστη, 
Λακεδαιμόνιοι δ' ἀντὶ τοῦ τὴν ἤπειρον πορθεῖν περὶ τῆς 
αὑτῶν κινδυνεύειν ἠναγκάσθησαν, οἱ δ' Ἕλληνες ἀντὶ 
δουλείας αὐτονομίας ἔτυχον, Ἀθηναῖοι δὲ τοσοῦτον ἐπέ-
δοσαν ὥστε τοὺς πρότερον αὐτῶν ἄρχοντας ἐλθεῖν αὐτοῖς 
τὴν ἀρχὴν δώσοντας. 
 Ὥστ' εἴ τις ἔροιτό με, τί 
νομίζω μέγιστον εἶναι τῶν Εὐαγόρᾳ πεπραγμένων, πότε-
ρον τὰς ἐπιμελείας καὶ τὰς παρασκευὰς τὰς πρὸς Λακε-
δαιμονίους ἐξ ὧν τὰ προειρημένα γέγονεν, ἢ τὸν τελευ-
ταῖον πόλεμον, ἢ τὴν κατάληψιν τῆς βασιλείας, ἢ τὴν 
ὅλην τῶν πραγμάτων διοίκησιν, εἰς πολλὴν ἀπορίαν ἂν 
κατασταίην: ἀεὶ γάρ μοι δοκεῖ μέγιστον εἶναι καὶ θαυμα-
στότατον καθ' ὅ τι ἂν αὐτῶν ἐπιστήσω τὴν γνώμην.  
  Ὥστ' εἴ τινες τῶν γεγενημένων δι' ἀρετὴν ἀθάνα-
τοι γεγόνασιν, οἶμαι κἀκεῖνον ἠξιῶσθαι ταύτης τῆς 
δωρεᾶς, σημείοις χρώμενος ὅτι καὶ τὸν ἐνθάδε χρόνον 
εὐτυχέστερον καὶ θεοφιλέστερον ἐκείνων διαβεβίωκεν. Τῶν 
μὲν γὰρ ἡμιθέων τοὺς πλείστους καὶ τοὺς ὀνομαστοτάτους 
εὑρήσομεν [ἡμῖν] ταῖς μεγίσταις συμφοραῖς περιπεσόντας, 
Εὐαγόρας δ' οὐ μόνον θαυμαστότατος, ἀλλὰ καὶ μακαρι-
στότατος ἐξ ἀρχῆς ὢν διετέλεσεν. 
 Τί γὰρ ἀπέλιπεν 
εὐδαιμονίας, ὃς τοιούτων μὲν προγόνων ἔτυχεν οἵων οὐ-
δεὶς ἄλλος, πλὴν εἴ τις ἀπὸ τῶν αὐτῶν γέγονεν, τοσοῦτον 
δὲ καὶ τῷ σώματι καὶ τῇ γνώμῃ τῶν ἄλλων διήνεγκεν 
ὥστε μὴ μόνον Σαλαμῖνος, ἀλλὰ καὶ τῆς Ἀσίας ἁπάσης 
ἄξιος εἶναι τυραννεῖν, κάλλιστα δὲ κτησάμενος τὴν βασι-
λείαν ἐν ταύτῃ τὸν βίον διετέλεσεν, θνητὸς δὲ γενόμενος 
ἀθάνατον τὴν περὶ αὑτοῦ μνήμην κατέλιπεν, τοσοῦτον δ' 
ἐβίω χρόνον ὥστε μήτε τοῦ γήρως ἄμοιρος γενέσθαι μήτε 
τῶν νόσων μετασχεῖν τῶν διὰ ταύτην τὴν ἡλικίαν γιγνο-
μένων; 
 Πρὸς δὲ τούτοις, ὃ δοκεῖ σπανιώτατον εἶναι 
καὶ χαλεπώτατον, εὐπαιδίας τυχεῖν ἅμα καὶ πολυπαιδίας, 
οὐδὲ τούτου διήμαρτεν, ἀλλὰ καὶ τοῦτ' αὐτῷ συνέπεσεν. 
Καὶ τὸ μέγιστον, ὅτι τῶν ἐξ αὑτοῦ γεγονότων οὐδένα 
κατέλιπεν ἰδιωτικοῖς ὀνόμασιν προσαγορευόμενον, ἀλλὰ 
τὸν μὲν βασιλέα καλούμενον, τοὺς δ' ἄνακτας, τὰς δ' ἀνάσ-
σας. Ὥστ' εἴ τινες τῶν ποιητῶν περί τινος τῶν γεγενη-
μένων ὑπερβολαῖς κέχρηνται, λέγοντες ὡς ἦν θεὸς ἐν ἀν-
θρώποις ἢ δαίμων θνητὸς, ἅπαντα τὰ τοιαῦτα περὶ τὴν 
ἐκείνου φύσιν ῥηθῆναι μάλιστ' ἂν ἁρμόσειεν.  
  Τῶν μὲν οὖν εἰς Εὐαγόραν πολλὰ μὲν οἶμαι παρα-
λιπεῖν: ὑστερίζω γὰρ τῆς ἀκμῆς τῆς ἐμαυτοῦ, μεθ' ἧς 
ἀκριβέστερον καὶ φιλοπονώτερον ἐξειργασάμην ἂν τὸν 
ἔπαινον τοῦτον: οὐ μὴν ἀλλὰ καὶ νῦν, ὅσον κατὰ τὴν ἐμὴν 
δύναμιν, οὐκ ἀνεγκωμίαστός ἐστιν. Ἐγὼ δ', ὦ Νικό-
κλεις, ἡγοῦμαι μὲν εἶναι καλὰ μνημεῖα καὶ τὰς τῶν σωμά-
των εἰκόνας, πολὺ μέντοι πλείονος ἀξίας τὰς τῶν πρά-
ξεων καὶ τῆς διανοίας, ἃς ἐν τοῖς λόγοις ἄν τις μόνον 
τοῖς τεχνικῶς ἔχουσιν θεωρήσειεν. 
 Προκρίνω δὲ 
ταύτας πρῶτον μὲν εἰδὼς τοὺς καλοὺς κἀγαθοὺς τῶν ἀν-
δρῶν οὐχ οὕτως ἐπὶ τῷ κάλλει τοῦ σώματος σεμνυνομένους 
ὡς ἐπὶ τοῖς ἔργοις καὶ τῇ γνώμῃ φιλοτιμουμένους: ἔπειθ' 
ὅτι τοὺς μὲν τύπους ἀναγκαῖον παρὰ τούτοις εἶναι μόνοις 
παρ' οἷς ἂν σταθῶσιν, τοὺς δὲ λόγους ἐξενεχθῆναί <θ'> 
οἷόν τ' ἐστιν εἰς τὴν Ἑλλάδα καὶ διαδοθέντας ἐν ταῖς τῶν 
εὖ φρονούντων διατριβαῖς ἀγαπᾶσθαι, παρ' οἷς κρεῖττόν 
ἐστιν ἢ παρὰ τοῖς ἄλλοις ἅπασιν εὐδοκιμεῖν: 
 πρὸς 
δὲ τούτοις ὅτι τοῖς μὲν πεπλασμένοις καὶ γεγραμμένοις 
οὐδεὶς ἂν τοῦ σώματος φύσιν ὁμοιώσειεν, τοὺς δὲ τρό-
πους τοὺς ἀλλήλων καὶ τὰς διανοίας τὰς ἐν τοῖς λεγομέ-
νοις ἐνούσας ῥᾴδιόν ἐστιν μιμεῖσθαι τοῖς μὴ ῥᾳθυμεῖν 
αἱρουμένοις, ἀλλὰ χρηστοῖς εἶναι βουλομένοις. 
Ὧν ἕνεκα καὶ μᾶλλον ἐπεχείρησα γράφειν τὸν λόγον τοῦ-
τον, ἡγούμενος καὶ σοὶ καὶ τοῖς σοῖς παισὶν καὶ τοῖς ἄλλοις 
τοῖς ἀπ' Εὐαγόρου γεγονόσιν πολὺ καλλίστην ἂν γενέσθαι 
ταύτην παράκλησιν, εἴ τις ἀθροίσας τὰς ἀρετὰς τὰς ἐκεί-
νου καὶ τῷ λόγῳ κοσμήσας παραδοίη θεωρεῖν ὑμῖν καὶ  
συνδιατρίβειν αὐταῖς. 
 Τοὺς μὲν γὰρ ἄλλους προ-
τρέπομεν ἐπὶ τὴν φιλοσοφίαν ἑτέρους ἐπαινοῦντες, ἵνα 
ζηλοῦντες τοὺς εὐλογουμένους τῶν αὐτῶν ἐκείνοις ἐπιτη-
δευμάτων ἐπιθυμῶσιν, ἐγὼ δὲ σὲ καὶ τοὺς σοὺς οὐκ ἀλλο-
τρίοις παραδείγμασιν χρώμενος, ἀλλ' οἰκείοις παρακαλῶ, 
καὶ συμβουλεύω προσέχειν τὸν νοῦν, ὅπως καὶ λέγειν καὶ 
πράττειν μηδενὸς ἧττον δυνήσει τῶν Ἑλλήνων. 
 Καὶ 
μὴ νόμιζέ με καταγιγνώσκειν ὡς νῦν ἀμελεῖς, ὅτι πολλάκις 
σοι διακελεύομαι περὶ τῶν αὐτῶν. Οὐ γὰρ οὔτ' ἐμὲ λέληθας 
οὔτε τοὺς ἄλλους ὅτι καὶ πρῶτος καὶ μόνος τῶν ἐν τυραννίδι 
καὶ πλούτῳ καὶ τρυφαῖς ὄντων φιλοσοφεῖν καὶ πονεῖν ἐπι-
κεχείρηκας, οὐδ' ὅτι πολλοὺς τῶν βασιλέων ποιήσεις 
ζηλώσαντας τὴν σὴν παίδευσιν τούτων τῶν διατριβῶν ἐπι-
θυμεῖν, ἀφεμένους ἐφ' οἷς νῦν λίαν χαίρουσιν. 
 Ἀλλ' 
ὅμως ἐγὼ ταῦτ' εἰδὼς οὐδὲν ἧττον καὶ ποιῶ καὶ ποιήσω 
ταὐτὸν ὅπερ ἐν τοῖς γυμνικοῖς ἀγῶσιν οἱ θεαταί: καὶ γὰρ 
ἐκεῖνοι παρακελεύονται τῶν δρομέων οὐ τοῖς ἀπολελειμ-
μένοις, ἀλλὰ τοῖς περὶ τῆς νίκης ἁμιλλωμένοις. 
  Ἐμὸν μὲν οὖν ἔργον καὶ τῶν ἄλλων φίλων τοιαῦτα 
λέγειν καὶ γράφειν ἐξ ὧν μέλλομέν σε παροξύνειν ὀρέγε-
σθαι τούτων ὧνπερ καὶ νῦν τυγχάνεις ἐπιθυμῶν: σοὶ δὲ 
προσήκει μηδὲν ἐλλείπειν, ἀλλ' ὥσπερ ἐν τῷ παρόντι καὶ τὸν 
λοιπὸν χρόνον ἐπιμελεῖσθαι καὶ τὴν ψυχὴν ἀσκεῖν ὅπως 
ἄξιος ἔσει καὶ τοῦ πατρὸς καὶ τῶν ἄλλων προγόνων. Ὧν 
ἅπασιν μὲν προσήκει περὶ πολλοῦ ποιεῖσθαι τὴν φρόνησιν, 
μάλιστα δ' ὑμῖν τοῖς πλείστων καὶ μεγίστων κυρίοις οὖσιν. 
Χρὴ δ' οὐκ ἀγαπᾶν εἰ τῶν παρόντων τυγχάνεις ὢν ἤδη 
κρείττων, ἀλλ' ἀγανακτεῖν εἰ τοιοῦτος μὲν ὢν αὐτὸς τὴν  
φύσιν, γεγονὼς δὲ τὸ μὲν παλαιὸν ἐκ Διὸς, τὸ δ' ὑπογυιό-
τατον ἐξ ἀνδρὸς τοιούτου τὴν ἀρετὴν, μὴ πολὺ διοίσεις 
καὶ τῶν ἄλλων καὶ τῶν ἐν ταῖς αὐταῖς σοι τιμαῖς ὄντων. 
Ἔστιν δ' ἐπὶ σοὶ μὴ διαμαρτεῖν τούτων: ἂν γὰρ ἐμμένῃς 
τῇ φιλοσοφίᾳ καὶ τοσοῦτον ἐπιδιδῷς ὅσονπερ νῦν, ταχέως 
γενήσει τοιοῦτος οἷόν σε προσήκει.  