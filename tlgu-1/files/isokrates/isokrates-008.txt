
{ΚΑΤΑ ΤΩΝ ΣΟΦΙΣΤΩΝ} 
  Εἰ πάντες ἤθελον οἱ παιδεύειν ἐπιχειροῦντες ἀληθῆ 
λέγειν καὶ μὴ μείζους ποιεῖσθαι τὰς ὑποσχέσεις ὧν ἔμελ-
λον ἐπιτελεῖν, οὐκ ἂν κακῶς ἤκουον ὑπὸ τῶν ἰδιωτῶν: νῦν 
δ' οἱ τολμῶντες λίαν ἀπερισκέπτως ἀλαζονεύεσθαι πεποι-
ήκασιν ὥστε δοκεῖν ἄμεινον βουλεύεσθαι τοὺς ῥᾳθυμεῖν 
αἱρουμένους τῶν περὶ τὴν φιλοσοφίαν διατριβόντων. 
  Τίς γὰρ οὐκ ἂν μισήσειεν ἅμα καὶ καταφρονήσειεν πρῶ-
τον μὲν τῶν περὶ τὰς ἔριδας διατριβόντων, οἳ προσποι-
οῦνται μὲν τὴν ἀλήθειαν ζητεῖν, εὐθὺς δ' ἐν ἀρχῇ τῶν 
ἐπαγγελμάτων ψευδῆ λέγειν ἐπιχειροῦσιν; 
 Οἶμαι γὰρ 
ἅπασιν εἶναι φανερὸν ὅτι τὰ μέλλοντα προγιγνώσκειν οὐ 
τῆς ἡμετέρας φύσεώς ἐστιν, ἀλλὰ τοσοῦτον ἀπέχομεν 
ταύτης τῆς φρονήσεως ὥσθ' Ὅμηρος ὁ μεγίστην ἐπὶ 
σοφίᾳ δόξαν εἰληφὼς καὶ τοὺς θεοὺς πεποίηκεν ἔστιν ὅτε  
βουλευομένους ὑπὲρ αὐτῶν, οὐ τὴν ἐκείνων γνώμην εἰδὼς 
ἀλλ' ἡμῖν ἐνδείξασθαι βουλόμενος ὅτι τοῖς ἀνθρώποις ἓν 
τοῦτο τῶν ἀδυνάτων ἐστίν. 
 Οὗτοι τοίνυν εἰς τοῦτο 
τόλμης ἐληλύθασιν, ὥστε πειρῶνται πείθειν τοὺς νεωτέ-
ρους ὡς, ἢν αὐτοῖς πλησιάζωσιν, ἅ τε πρακτέον ἐστὶν 
εἴσονται καὶ διὰ ταύτης τῆς ἐπιστήμης εὐδαίμονες γενή-
σονται. Καὶ τηλικούτων ἀγαθῶν αὑτοὺς διδασκάλους καὶ 
κυρίους καταστήσαντες οὐκ αἰσχύνονται τρεῖς ἢ τέτταρας 
μνᾶς ὑπὲρ τούτων αἰτοῦντες: 
 ἀλλ' εἰ μέν τι τῶν 
ἄλλων κτημάτων πολλοστοῦ μέρους τῆς ἀξίας ἐπώλουν, 
οὐκ ἂν ἠμφισβήτησαν ὡς οὐκ εὖ φρονοῦντες τυγχάνουσιν, 
σύμπασαν δὲ τὴν ἀρετὴν καὶ τὴν εὐδαιμονίαν οὕτως 
ὀλίγου τιμῶντες, ὡς νοῦν ἔχοντες διδάσκαλοι τῶν ἄλλων 
ἀξιοῦσιν γίγνεσθαι. Καὶ λέγουσι μὲν ὡς οὐδὲν δέονται 
χρημάτων, ἀργυρίδιον καὶ χρυσίδιον τὸν πλοῦτον ἀποκα-
λοῦντες, μικροῦ δὲ κέρδους ὀρεγόμενοι μόνον οὐκ ἀθανάτους 
ὑπισχνοῦνται τοὺς συνόντας ποιήσειν. Ὃ δὲ πάντων 
καταγελαστότατον, 
 ὅτι παρὰ μὲν ὧν δεῖ λαβεῖν αὐ-
τοὺς, τούτοις μὲν ἀπιστοῦσιν οἷς μέλλουσι τὴν δικαιο-
σύνην παραδώσειν, ὧν δ' οὐδεπώποτε διδάσκαλοι γεγόνασιν, 
παρὰ τούτοις τὰ παρὰ τῶν μαθητῶν μεσεγγυοῦνται, πρὸς 
μὲν τὴν ἀσφάλειαν εὖ βουλευόμενοι, τῷ δ' ἐπαγγέλματι 
τἀναντία πράττοντες. 
 Τοὺς μὲν γὰρ ἄλλο τι παι-
δεύοντας προσήκει διακριβοῦσθαι περὶ τῶν διαφερόντων: 
οὐδὲν γὰρ κωλύει τοὺς περὶ ἕτερα δεινοὺς γενομένους μὴ 
χρηστοὺς εἶναι περὶ τὰ συμβόλαια: τοὺς δὲ τὴν ἀρετὴν 
καὶ τὴν σωφροσύνην ἐνεργαζομένους πῶς οὐκ ἄλογόν ἐστιν  
μὴ τοῖς μαθηταῖς μάλιστα πιστεύειν; Οὐ γὰρ δή που 
περὶ τοὺς ἄλλους ὄντες καλοὶ κἀγαθοὶ καὶ δίκαιοι περὶ τού-
τους ἐξαμαρτήσονται δι' οὓς τοιοῦτοι γεγόνασιν. 
 Ἐπει-
δὰν οὖν τῶν ἰδιωτῶν τινὲς ἅπαντα ταῦτα συλλογισάμενοι 
κατίδωσιν τοὺς τὴν σοφίαν διδάσκοντας καὶ τὴν εὐδαιμο-
νίαν παραδιδόντας αὐτούς τε πολλῶν δεομένους καὶ τοὺς 
μαθητὰς μικρὸν πραττομένους, καὶ τὰς ἐναντιώσεις ἐπὶ 
μὲν τῶν λόγων τηροῦντας, ἐπὶ δὲ τῶν ἔργων μὴ καθορῶν-
τας, ἔτι δὲ περὶ μὲν τῶν μελλόντων εἰδέναι προσποιουμέ-
νους, 
 περὶ δὲ τῶν παρόντων μηδὲν τῶν δεόντων μήτ' 
εἰπεῖν μήτε συμβουλεῦσαι δυναμένους, ἀλλὰ μᾶλλον ὁμονο-
οῦντας καὶ πλείω κατορθοῦντας τοὺς ταῖς δόξαις χρωμέ-
νους ἢ τοὺς τὴν ἐπιστήμην ἔχειν ἐπαγγελλομένους, 
εἰκότως, οἶμαι, καταφρονοῦσιν καὶ νομίζουσιν ἀδολεσχίαν 
καὶ μικρολογίαν ἀλλ' οὐ τῆς ψυχῆς ἐπιμέλειαν εἶναι τὰς 
τοιαύτας διατριβάς. 
  Οὐ μόνον δὲ τούτοις ἀλλὰ καὶ τοῖς τοὺς πολιτικοὺς 
λόγους ὑπισχνουμένοις ἄξιον ἐπιτιμῆσαι: καὶ γὰρ ἐκεῖνοι 
τῆς μὲν ἀληθείας οὐδὲν φροντίζουσιν, ἡγοῦνται δὲ τοῦτ' 
εἶναι τὴν τέχνην, ἢν ὡς πλείστους τῇ μικρότητι τῶν 
μισθῶν καὶ τῷ μεγέθει τῶν ἐπαγγελμάτων προσαγάγωνται 
καὶ λαβεῖν τι παρ' αὐτῶν δυνηθῶσιν: οὕτω δ' ἀναισθήτως 
αὐτοί τε διάκεινται καὶ τοὺς ἄλλους ἔχειν ὑπειλήφασιν 
ὥστε, χεῖρον γράφοντες τοὺς λόγους ἢ τῶν ἰδιωτῶν τινὲς 
αὐτοσχεδιάζουσιν, ὅμως ὑπισχνοῦνται τοιούτοις ῥήτορας 
τοὺς συνόντας ποιήσειν ὥστε μηδὲν τῶν ἐνόντων ἐν τοῖς 
πράγμασιν παραλιπεῖν. 
 καὶ ταύτης τῆς δυνάμεως 
οὐδὲν οὔτε ταῖς ἐμπειρίαις οὔτε τῇ φύσει τῇ τοῦ μαθητοῦ 
μεταδιδόασιν, ἀλλά φασιν ὁμοίως τὴν τῶν λόγων ἐπιστή-
μην ὥσπερ τὴν τῶν γραμμάτων παραδώσειν, ὡς μὲν ἔχει  
τούτων ἑκάτερον οὐδ' ἐξετάσαντες, οἰόμενοι δὲ διὰ τὰς 
ὑπερβολὰς τῶν ἐπαγγελμάτων αὐτοί τε θαυμασθήσεσθαι 
καὶ τὴν παίδευσιν τὴν τῶν λόγων πλείονος ἀξίαν δόξειν 
εἶναι, κακῶς εἰδότες ὅτι μεγάλας ποιοῦσι τὰς τέχνας οὐχ 
οἱ τολμῶντες ἀλαζονεύεσθαι περὶ αὐτῶν, ἀλλ' οἵτινες ἂν, 
ὅσον ἔνεστιν ἐν ἑκάστῃ, τοῦτ' ἐξευρεῖν δυνηθῶσιν. 
  Ἐγὼ δὲ πρὸ πολλῶν μὲν ἂν χρημάτων ἐτιμησάμην 
τηλικοῦτον δύνασθαι τὴν φιλοσοφίαν ὅσον οὗτοι λέγουσιν: 
ἴσως γὰρ οὐκ ἂν ἡμεῖς πλεῖστον ἀπελείφθημεν, οὐδ' ἂν 
ἐλάχιστον μέρος ἀπελαύσαμεν αὐτῆς: ἐπειδὴ δ' οὐχ οὕτως 
ἔχει, βουλοίμην ἂν παύσασθαι τοὺς φλυαροῦντας: ὁρῶ γὰρ 
οὐ μόνον περὶ τοὺς ἐξαμαρτάνοντας τὰς βλασφημίας 
γιγνομένας, ἀλλὰ καὶ τοὺς ἄλλους ἅπαντας συνδιαβαλλο-
μένους τοὺς περὶ τὴν αὐτὴν διατριβὴν ὄντας. 
  Θαυμάζω δ' ὅταν ἴδω τούτους μαθητῶν ἀξιουμέ-
νους, οἳ ποιητικοῦ πράγματος τεταγμένην τέχνην παρα-
δείγμα φέροντες λελήθασιν σφᾶς αὐτούς. Τίς γὰρ οὐκ 
οἶδεν πλὴν τούτων ὅτι τὸ μὲν τῶν γραμμάτων ἀκινήτως 
ἔχει καὶ μένει κατὰ ταὐτὸν ὥστε τοῖς αὐτοῖς ἀεὶ περὶ τῶν 
αὐτῶν χρώμενοι διατελοῦμεν, τὸ δὲ τῶν λόγων πᾶν τοὐναν-
τίον πέπονθεν: τὸ γὰρ ὑφ' ἑτέρου ῥηθὲν τῷ λέγοντι μετ' 
ἐκεῖνον οὐχ ὁμοίως χρήσιμόν ἐστιν, ἀλλ' οὗτος εἶναι δοκεῖ 
τεχνικώτατος ὅστις ἂν ἀξίως μὲν λέγῃ τῶν πραγμάτων, 
μηδὲν δὲ τῶν αὐτῶν τοῖς ἄλλοις εὑρίσκειν δύνηται. 
Μέγιστον δὲ σημεῖον τῆς ἀνομοιότητος αὐτῶν: τοὺς 
μὲν γὰρ λόγους οὐχ οἷόν τε καλῶς ἔχειν ἢν μὴ τῶν καιρῶν 
καὶ τοῦ πρεπόντως καὶ τοῦ καινῶς ἔχειν μετάσχωσιν, τοῖς 
δὲ γράμμασιν οὐδενὸς τούτων προσεδέησεν. Ὥσθ' οἱ χρώμε-
νοι τοῖς τοιούτοις παραδείγμασιν πολὺ ἂν δικαιότερον  
ἀποτίνοιεν ἢ λαμβάνοιεν ἀργύριον, ὅτι πολλῆς ἐπιμελείας 
αὐτοὶ δεόμενοι παιδεύειν τοὺς ἄλλους ἐπιχειροῦσιν. 
  Εἰ δὲ δεῖ μὴ μόνον κατηγορεῖν τῶν ἄλλων ἀλλὰ καὶ 
τὴν ἐμαυτοῦ δηλῶσαι διάνοιαν, ἡγοῦμαι πάντας ἄν μοι 
τοὺς εὖ φρονοῦντας συνειπεῖν ὅτι πολλοὶ μὲν τῶν φιλοσο-
φησάντων ἰδιῶται διετέλεσαν ὄντες, ἄλλοι δέ τινες οὐδενὶ 
πώποτε συγγενόμενοι τῶν σοφιστῶν καὶ λέγειν καὶ πολι-
τεύεσθαι δεινοὶ γεγόνασιν. Αἱ μὲν γὰρ δυνάμεις καὶ τῶν 
λόγων καὶ τῶν ἄλλων ἔργων ἁπάντων ἐν τοῖς εὐφυέσιν 
ἐγγίγνονται καὶ τοῖς περὶ τὰς ἐμπειρίας γεγυμνασμένοις: 
ἡ δὲ παίδευσις τοὺς μὲν τοιούτους τεχνικωτέρους 
καὶ πρὸς τὸ ζητεῖν εὐπορωτέρους ἐποίησεν: οἷς γὰρ νῦν 
ἐντυγχάνουσι πλανώμενοι, ταῦτ' ἐξ ἑτοιμοτέρου λαμβά-
νειν αὐτοὺς ἐδίδαξεν, τοὺς δὲ καταδεεστέραν τὴν φύσιν 
ἔχοντας ἀγωνιστὰς μὲν ἀγαθοὺς ἢ λόγων ποιητὰς οὐκ 
ἂν ἀποτελέσειεν, αὐτοὺς δ' ἂν αὑτῶν προαγάγοι καὶ πρὸς 
πολλὰ φρονιμωτέρως διακεῖσθαι ποιήσειεν. 
 Βούλο-
μαι δ' ἐπειδή περ εἰς τοῦτο προῆλθον, ἔτι σαφέστερον 
εἰπεῖν περὶ αὐτῶν. Φημὶ γὰρ ἐγὼ τῶν μὲν ἰδεῶν, ἐξ ὧν 
τοὺς λόγους ἅπαντας καὶ λέγομεν καὶ συντίθεμεν, λαβεῖν 
τὴν ἐπιστήμην οὐκ εἶναι τῶν πάνυ χαλεπῶν, ἤν τις αὑτὸν 
παραδιδῷ μὴ τοῖς ῥᾳδίως ὑπισχνουμένοις ἀλλὰ τοῖς εἰδόσιν 
τι περὶ αὐτῶν: τὸ δὲ τούτων ἐφ' ἑκάστῳ τῶν πραγμάτων 
ἃς δεῖ προελέσθαι καὶ μείξασθαι πρὸς ἀλλήλας καὶ τάξα-
σθαι κατὰ τρόπον, ἔτι δὲ τῶν καιρῶν μὴ διαμαρτεῖν ἀλλὰ  
καὶ τοῖς ἐνθυμήμασι πρεπόντως ὅλον τὸν λόγον καταποι-
κῖλαι καὶ τοῖς ὀνόμασιν εὐρύθμως καὶ μουσικῶς εἰπεῖν, 
ταῦτα δὲ πολλῆς ἐπιμελείας δεῖσθαι καὶ ψυχῆς 
ἀνδρικῆς καὶ δοξαστικῆς ἔργον εἶναι, καὶ δεῖν τὸν μὲν 
μαθητὴν, πρὸς τῷ τὴν φύσιν ἔχειν οἵαν χρὴ, τὰ μὲν εἴδη 
τὰ τῶν λόγων μαθεῖν, περὶ δὲ τὰς χρήσεις αὐτῶν γυμνα-
σθῆναι, τὸν δὲ διδάσκαλον τὰ μὲν οὕτως ἀκριβῶς οἷόν τ' 
εἶναι διελθεῖν ὥστε μηδὲν τῶν διδακτῶν παραλιπεῖν, περὶ 
δὲ τῶν λοιπῶν τοιοῦτον αὑτὸν παράδειγμα παρασχεῖν 
ὥστε τοὺς ἐκτυπωθέντας καὶ μιμήσασθαι δυναμένους 
εὐθὺς ἀνθηρότερον καὶ χαριέστερον τῶν ἄλλων φαίνεσθαι 
λέγοντας. Καὶ τούτων μὲν ἁπάντων συμπεσόντων τελείως 
ἕξουσιν οἱ φιλοσοφοῦντες: καθ' ὃ δ' ἂν ἐλλειφθῇ τι τῶν 
εἰρημένων, ἀνάγκη ταύτῃ χεῖρον διακεῖσθαι τοὺς πλησιά-
ζοντας. 
  Οἱ μὲν οὖν ἄρτι τῶν σοφιστῶν ἀναφυόμενοι καὶ 
νεωστὶ προσπεπτωκότες ταῖς ἀλαζονείαις, εἰ καὶ νῦν 
πλεονάζουσιν, εὖ οἶδ' ὅτι πάντες ἐπὶ ταύτην κατενεχθή-
σονται τὴν ὑπόθεσιν. Λοιποὶ δ' ἡμῖν εἰσὶν οἱ πρὸ ἡμῶν 
γενόμενοι καὶ τὰς καλουμένας τέχνας γράψαι τολμήσαντες, 
οὓς οὐκ ἀφετέον ἀνεπιτιμήτους: οἵτινες ὑπέσχοντο δικά-
ζεσθαι διδάξειν, ἐκλεξάμενοι τὸ δυσχερέστατον τῶν ὀνομά-
των, ὃ τῶν φθονούντων ἔργον ἦν λέγειν ἀλλ' οὐ τῶν προε-
στώτων τῆς τοιαύτης παιδεύσεως, 
 καὶ ταῦτα τοῦ 
πράγματος, καθ' ὅσον ἐστὶ διδακτὸν, οὐδὲν μᾶλλον πρὸς 
τοὺς δικανικοὺς λόγους ἢ πρὸς τοὺς ἄλλους ἅπαντας 
ὠφελεῖν δυναμένου. Τοσούτῳ δὲ χείρους ἐγένοντο τῶν 
περὶ τὰς ἔριδας καλινδουμένων, ὅσον οὗτοι μὲν τοιαῦτα  
λογίδια διεξιόντες οἷς, εἴ τις ἐπὶ τῶν πράξεων ἐμμείνειεν, 
εὐθὺς ἂν ἐν πᾶσιν εἴη κακοῖς, ὅμως ἀρετὴν ἐπηγγείλαντο 
καὶ σωφροσύνην περὶ αὐτῶν, ἐκεῖνοι δ' ἐπὶ τοὺς πολιτικοὺς 
λόγους παρακαλοῦντες, ἀμελήσαντες τῶν ἄλλων τῶν προσ-
όντων αὐτοῖς ἀγαθῶν πολυπραγμοσύνης καὶ πλεονεξίας 
ὑπέστησαν εἶναι διδάσκαλοι. 
  Καίτοι τοὺς βουλομένους πειθαρχεῖν τοῖς ὑπὸ τῆς 
φιλοσοφίας ταύτης προσταττομένοις πολὺ ἂν θᾶττον πρὸς 
ἐπιείκειαν ἢ πρὸς ῥητορείαν ὠφελήσειεν. Καὶ μηδεὶς οἰέ-
σθω με λέγειν ὡς ἔστιν δικαιοσύνη διδακτόν: ὅλως μὲν γὰρ 
οὐδεμίαν ἡγοῦμαι τοιαύτην εἶναι τέχνην, ἥτις τοῖς κακῶς 
πεφυκόσιν πρὸς ἀρετὴν σωφροσύνην ἂν καὶ δικαιοσύνην 
ἐμποιήσειεν: οὐ μὴν ἀλλὰ συμπαρακελεύσασθαί γε καὶ 
συνασκῆσαι μάλιστ' ἂν οἶμαι τὴν τῶν λόγων τῶν πολιτικῶν 
ἐπιμέλειαν. 
  Ἵνα δὲ μὴ δοκῶ τὰς μὲν τῶν ἄλλων ὑποσχέσεις δια-
λύειν, αὐτὸς δὲ μείζω λέγειν τῶν ἐνόντων, ἐξ ὧνπερ αὐτὸς 
ἐπείσθην οὕτω ταῦτ' ἔχειν, ῥᾳδίως οἶμαι καὶ τοῖς ἄλλοις 
φανερὸν καταστήσειν.  