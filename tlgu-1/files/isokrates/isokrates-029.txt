
{Ἐπιστολαὶ δʹ. 
ΑΝΤΙΠΑΤΡΩΙ} 
  Ἐγὼ, καίπερ ἐπικινδύνου παρ' ἡμῖν ὄντος εἰς Μακε-
δονίαν πέμπειν ἐπιστολὴν, οὐ μόνον νῦν ὅτε πολεμοῦμεν 
πρὸς ὑμᾶς, ἀλλὰ καὶ τῆς εἰρήνης οὔσης, ὅμως γράψαι 
πρὸς σὲ προειλόμην περὶ Διοδότου, δίκαιον εἶναι νομίζων 
ἅπαντας μὲν περὶ πολλοῦ ποιεῖσθαι τοὺς ἐμαυτῷ πεπλη-
σιακότας καὶ γεγενημένους ἀξίους ἡμῶν, οὐχ ἥκιστα δὲ 
τοῦτον καὶ διὰ τὴν εὔνοιαν τὴν εἰς ἡμᾶς καὶ διὰ τὴν ἄλλην 
ἐπιείκειαν. 
 Μάλιστα μὲν οὖν ἐβουλόμην ἂν αὐτὸν 
συσταθῆναί σοι δι' ἡμῶν: ἐπειδὴ δὲ δι' ἑτέρων ἐντετύχηκέ 
σοι, λοιπόν ἐστί μοι μαρτυρῆσαι περὶ αὐτοῦ καὶ βεβαιῶσαι 
τὴν γεγενημένην αὐτῷ πρὸς σὲ γνῶσιν. Ἐμοὶ γὰρ πολλῶν 
καὶ παντοδαπῶν συγγεγενημένων ἀνδρῶν καὶ δόξας ἐνίων 
μεγάλας ἐχόντων, τῶν μὲν ἄλλων ἁπάντων οἱ μέν τινες 
περὶ αὐτὸν τὸν λόγον, οἱ δὲ περὶ τὸ διανοηθῆναι καὶ πρᾶξαι 
δεινοὶ γεγόνασιν, οἱ δ' ἐπὶ μὲν τοῦ βίου σώφρονες καὶ 
χαρίεντες, πρὸς δὲ τὰς ἄλλας χρήσεις καὶ διαγωγὰς 
ἀφυεῖς παντάπασιν: 
 οὗτος δ' οὕτως εὐάρμοστον τὴν  
φύσιν ἔσχηκεν ὥστ' ἐν ἅπασι τοῖς εἰρημένοις τελειότατος 
εἶναι. Καὶ ταῦτ' οὐκ ἂν ἐτόλμων λέγειν εἰ μὴ τὴν ἀκρι-
βεστάτην πεῖραν αὐτός τ' εἶχον αὐτοῦ καὶ σὲ λήψεσθαι 
προσεδόκων, τὰ μὲν αὐτὸν χρώμενον αὐτῷ, τὰ δὲ καὶ παρὰ 
τῶν ἄλλων τῶν ἐμπείρων αὐτοῦ πυνθανόμενον: 
 ὧν 
οὐδεὶς ὅστις οὐκ ἂν ὁμολογήσειεν, εἰ μὴ λίαν εἴη φθονερὸς, 
καὶ εἰπεῖν καὶ βουλεύσασθαι μηδενὸς ἧττον αὐτὸν δύνασθαι 
καὶ δικαιότατον καὶ σωφρονέστατον εἶναι καὶ χρημάτων 
ἐγκρατέστατον, ἔτι δὲ συνημερεῦσαι καὶ συμβιῶναι πάντων 
ἥδιστον καὶ λιγυρώτατον, πρὸς δὲ τούτοις πλείστην ἔχειν 
παρρησίαν, οὐχ ἣν οὐ προσῆκεν, ἀλλὰ τὴν εἰκότως ἂν 
μέγιστον γιγνομένην σημεῖον τῆς εὐνοίας τῆς πρὸς τοὺς 
φίλους: 
 ἣν τῶν δυναστῶν οἱ μὲν ἀξιόχρεων τὸν ὄγκον 
τὸν τῆς ψυχῆς ἔχοντες τιμῶσιν ὡς χρησίμην οὔσαν, οἱ δ' 
ἀσθενέστεροι τὰς φύσεις ὄντες ἢ κατὰ τὰς ὑπαρχούσας 
ἐξουσίας δυσχεραίνουσιν, ὡς ὧν οὐ προαιροῦνται τι ποιεῖν 
βιαζομένην αὐτοὺς, οὐκ εἰδότες ὡς οἱ μάλιστα περὶ τοῦ 
συμφέροντος ἀντιλέγειν τολμῶντες, οὗτοι πλείστην ἐξου-
σίαν αὐτοῖς τοῦ πράττειν ἃ βούλονται παρασκευάζουσιν. 
Εἰκὸς γὰρ διὰ μὲν τοὺς ἀεὶ πρὸς ἡδονὴν λέγειν προαι-
ρουμένους οὐχ ὅπως τὰς μοναρχίας δύνασθαι διαμένειν 
αἳ πολλοὺς τοὺς ἀναγκαίους ἐφέλκονται κινδύνους, ἀλλ' 
οὐδὲ τὰς πολιτείας αἳ μετὰ πλείονος ἀσφαλείας εἰσὶν, 
διὰ δὲ τοὺς ἐπὶ τῷ βελτίστῳ παρρησιαζομένους πολλὰ 
σῴζεσθαι καὶ τῶν ἐπιδόξων διαφθαρήσεσθαι πραγμάτων. 
Ὧν ἕνεκα προσῆκε μὲν παρὰ πᾶσι τοῖς μονάρχοις πλέον 
φέρεσθαι τοὺς τὴν ἀλήθειαν ἀποφαινομένους τῶν ἅπαντα  
μὲν πρὸς χάριν, μηδὲν δὲ χάριτος ἄξιον λεγόντων: συμ-
βαίνει δ' ἔλαττον ἔχειν αὐτοὺς παρ' ἐνίοις αὐτῶν. 
 Ὃ 
δὴ καὶ Διοδότῳ παθεῖν συνέπεσεν παρά τισι τῶν περὶ τὴν 
Ἀσίαν δυναστῶν, οἷς περὶ πολλὰ χρήσιμος γενόμενος οὐ 
μόνον τῷ συμβουλεύειν, ἀλλὰ καὶ τῷ πράττειν καὶ κινδυ-
νεύειν, διὰ τὸ παρρησιάζεσθαι πρὸς αὐτοὺς περὶ ὧν 
ἐκείνοις συνέφερεν καὶ τῶν οἴκοι τιμῶν ἀπεστέρηται 
καὶ πολλῶν ἄλλων ἐλπίδων, καὶ μεῖζον ἴσχυσαν αἱ τῶν 
τυχόντων ἀνθρώπων κολακεῖαι τῶν εὐεργεσιῶν τῶν 
τούτου. 
 Διὸ δὴ καὶ πρὸς ὑμᾶς ἀεὶ προσιέναι διανοού-
μενος ὀκνηρῶς εἶχεν, οὐχ ὡς ἅπαντας ὁμοίους εἶναι 
νομίζων τοὺς ὑπὲρ αὑτὸν ὄντας, ἀλλὰ διὰ τὰς πρὸς ἐκεί-
νους γεγενημένας δυσχερείας καὶ πρὸς τὰς παρ' ὑμῶν 
ἐλπίδας ἀθυμότερος ἦν, παραπλήσιον ὡς ἐμοὶ δοκεῖ 
πεπονθὼς τῶν πεπλευκότων τισὶν οἳ, τὸ πρῶτον ὅταν 
χρήσωνται χειμῶσιν, οὐκέτι θαρροῦντες εἰσβαίνουσιν εἰς 
θάλατταν, καίπερ εἰδότες ὅτι καὶ καλοῦ πλοῦ πολλάκις 
ἐπιτυχεῖν ἔστιν. Οὐ μὴν ἀλλ' ἐπειδὴ συνέστηκέ σοι, καλῶς 
ποιεῖ. 
 Λογίζομαι γὰρ αὐτῷ συνοίσειν, μάλιστα μὲν τῇ 
φιλανθρωπίᾳ τῇ σῇ στοχαζόμενος, ἣν ἔχειν ὑπείληψαι 
παρὰ τοῖς ἔξωθεν ἀνθρώποις, ἔπειτα νομίζων οὐκ ἀγνοεῖν 
ὑμᾶς ὅτι πάντων ἥδιστόν ἐστι καὶ λυσιτελέστατον πιστοὺς 
ἅμα καὶ χρησίμους φίλους κτᾶσθαι ταῖς εὐεργεσίαις καὶ 
τοὺς τοιούτους εὖ ποιεῖν ὑπὲρ ὧν πολλοὶ καὶ τῶν ἄλλων 
ὑμῖν χάριν ἕξουσιν. Ἅπαντες γὰρ οἱ χαριέντες τοὺς 
τοῖς σπουδαίοις τῶν ἀνδρῶν καλῶς ὁμιλοῦντας ὁμοίως ἐπαι-
νοῦσι καὶ τιμῶσιν ὥσπερ αὐτοὶ τῶν ὠφελειῶν ἀπολαύοντες.  
  Ἀλλὰ γὰρ Διόδοτον αὐτὸν οἶμαι μάλιστά σε προτ-
ρέψεσθαι πρὸς τὸ φροντίζειν αὑτοῦ. Συνέπειθον δὲ καὶ 
τὸν υἱὸν αὐτοῦ τῶν ὑμετέρων ἀντέχεσθαι πραγμάτων καὶ 
παραδόνθ' ὑμῖν αὑτὸν ὥσπερ μαθητὴν εἰς τοὔμπροσθεν 
πειραθῆναι προελθεῖν. Ὁ δὲ ταῦτά μου λέγοντος ἐπιθυ-
μεῖν μὲν ἔφασκεν τῆς ὑμετέρας φιλίας, οὐ μὴν ἀλλὰ παρα-
πλήσιόν τι πεπονθέναι πρὸς αὐτὴν καὶ πρὸς τοὺς στεφα-
νίτας ἀγῶνας. 
 Ἐκείνους τε γὰρ νικᾶν μὲν ἂν βού-
λεσθαι, καταβῆναι δ' εἰς αὐτοὺς οὐκ ἂν τολμῆσαι διὰ τὸ 
μὴ μετεσχηκέναι ῥώμης ἀξίας τῶν στεφάνων, τῶν τε παρ' 
ὑμῶν τιμῶν εὔξασθαι μὲν ἂν τυχεῖν, ἐφίξεσθαι δ' αὐτῶν 
οὐ προσδοκᾶν: τήν τε γὰρ ἀπειρίαν τὴν αὑτοῦ κατα-
πεπλῆχθαι καὶ τὴν λαμπρότητα τὴν ὑμετέραν, ἔτι δὲ καὶ 
τὸ σωμάτιον οὐκ εὐκρινὲς ὂν, ἀλλ' ἔχον ἄττα σίνη, νομίζειν 
ἐμποδιεῖν αὐτὸν πρὸς πολλὰ τῶν πραγμάτων. 
  Οὗτος μὲν οὖν, ὅτι ἂν αὐτῷ δοκῇ συμφέρειν, τοῦτο 
πράξει: σὺ δ' ἄν τε περὶ ὑμᾶς ἄν θ' ἡσυχίαν ἔχων διατ-
ρίβῃ περὶ τούτους τοὺς τόπους, ἐπιμελοῦ καὶ τῶν ἄλλων 
μὲν ἁπάντων ὧν ἂν τυγχάνῃ δεόμενος, μάλιστα δὲ τῆς 
ἀσφαλείας καὶ τῆς τούτου καὶ τῆς τοῦ πατρὸς αὐτοῦ, 
νομίσας ὥσπερ παρακαταθήκην ἔχειν τούτους παρά τε 
τοῦ γήρως ἡμῶν, ὃ προσηκόντως ἂν πολλῆς τυγχάνοι 
προνοίας, καὶ τῆς δόξης τῆς ὑπαρχούσης, εἴ τινος ἄρα 
σπουδῆς ἐστὶν ἀξία, καὶ τῆς εὐνοίας τῆς πρὸς ὑμᾶς ἣν 
ἔχων ἅπαντα τὸν χρόνον διατετέλεκα. 
 Καὶ μὴ θαυ-
μάσῃς μήτ' εἰ μακροτέραν γέγραφα τὴν ἐπιστολὴν μήτ' εἴ  
τι περιεργότερον καὶ πρεσβυτικώτερον εἰρήκαμεν ἐν αὐτῇ: 
πάντων γὰρ τῶν ἄλλων ἀμελήσας ἑνὸς μόνον ἐφρόντισα, 
τοῦ φανῆναι σπουδάζων ὑπὲρ ἀνδρῶν φίλων καὶ προσφι-
λεστάτων μοι γεγενημένων.  