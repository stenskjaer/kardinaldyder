
{ΠΑΡΑΓΡΑΦΗ ΠΡΟΣ ΚΑΛΛΙΜΑΧΟΝ} 
  Εἰ μὲν καὶ ἄλλοι τινὲς ἦσαν ἠγωνισμένοι τοιαύτην 
παραγραφὴν, ἀπ' αὐτοῦ τοῦ πράγματος ἠρχόμην ἂν τοὺς 
λόγους ποιεῖσθαι: νῦν δ' ἀνάγκη περὶ τοῦ νόμου πρῶτον 
εἰπεῖν καθ' ὃν εἰσεληλύθαμεν, ἵν' ἐπιστάμενοι περὶ ὧν 
ἀμφισβητοῦμεν τὴν ψῆφον φέρητε, καὶ μηδεὶς ὑμῶν 
θαυμάσῃ διότι φεύγων τὴν δίκην πρότερος λέγω τοῦ 
διώκοντος. 
 Ἐπειδὴ γὰρ ἐκ Πειραιέως κατελθόντες 
ἐνίους ἑωρᾶτε τῶν πολιτῶν συκοφαντεῖν ὡρμημένους καὶ 
τὰς συνθήκας λύειν ἐπιχειροῦντας, βουλόμενοι τούτους τε 
παῦσαι καὶ τοῖς ἄλλοις ἐπιδεῖξαι ὅτι οὐκ ἀναγκασθέντες 
ἐποιήσασθ' αὐτὰς ἀλλ' ἡγούμενοι τῇ πόλει συμφέρειν, 
εἰπόντος Ἀρχίνου νόμον ἔθεσθε, ἄν τις δικάζηται παρὰ 
τοὺς ὅρκους, ἐξεῖναι τῷ φεύγοντι παραγράψασθαι, τοὺς 
δ' ἄρχοντας περὶ τούτου πρῶτον εἰσάγειν, λέγειν δὲ πρό-
τερον τὸν παραγραψάμενον, 
 ὁπότερος δ' ἂν ἡττηθῇ, 
τὴν ἐπωβελίαν ὀφείλειν, ἵν' οἱ τολμῶντες μνησικακεῖν μὴ 
μόνον ἐπιορκοῦντες ἐξελέγχοιντο μηδὲ τὴν παρὰ τῶν θεῶν 
τιμωρίαν ὑπομένοιεν ἀλλὰ καὶ παραχρῆμα ζημιοῖντο. Δεινὸν 
οὖν ἡγησάμην, εἰ τῶν νόμων οὕτως ἐχόντων ἐγὼ περιό-
ψομαι τὸν μὲν συκοφάντην ἐν τριάκοντα δραχμαῖς κινδυ-
νεύοντα, ἐμαυτὸν δὲ περὶ τῆς οὐσίας ἁπάσης ἀγωνιζόμενον.  
  Ἀποδείξω δὲ Καλλίμαχον οὐ μόνον παρὰ τὰς συνθή-
κας δικαζόμενον ἀλλὰ καὶ περὶ τῶν ἐγκλημάτων ψευδό-
μενον, καὶ προσέτι δίαιταν ἡμῖν γεγενημένην περὶ αὐτῶν. 
Βούλομαι δ' ἐξ ἀρχῆς ὑμῖν διηγήσασθαι τὰ πραχθέντα: ἂν 
γὰρ τοῦτο μάθητε ὡς οὐδὲν ὑπ' ἐμοῦ κακὸν πέπονθεν, 
ἡγοῦμαι ταῖς τε συνθήκαις ὑμᾶς ἥδιον βοηθήσειν καὶ 
τούτῳ μᾶλλον ὀργιεῖσθαι. 
  Ἦρχον μὲν γὰρ οἱ δέκα οἱ μετὰ τοὺς τριάκοντα κατα-
στάντες, ὄντος δέ μοι Πατροκλέους ἐπιτηδείου τοῦ τότε 
βασιλεύοντος, ἔτυχον μετ' αὐτοῦ βαδίζων. Ἐκεῖνος δ' 
ἐχθρὸς ὢν Καλλιμάχῳ τῷ νῦν ἐμὲ διώκοντι τὴν δίκην, ἀπήν-
τησεν ἀργύριον φέροντι. Λαβόμενος δ' αὐτοῦ Ἀμφίλοχον 
ἔφασκεν αὐτὸ καταλιπεῖν <καὶ> δημόσιον γίγνεσθαι: ἐκεῖνον 
γὰρ εἶναι τῶν ἐν Πειραιεῖ. 
 Ἀμφισβητοῦντος δὲ τούτου 
καὶ λοιδορίας αὐτοῖς γενομένης ἄλλοι μὲν πολλοὶ συνέδραμον, 
καὶ κατὰ τύχην Ῥίνων εἷς τῶν δέκα γενόμενος προσῆλθεν. 
Εὐθὺς οὖν πρὸς αὐτὸν τὴν φάσιν τῶν χρημάτων ὁ Πατρο-
κλῆς ἐποιεῖτο: ὁ δ' ὡς τοὺς συνάρχοντας ἦγεν ἀμφοτέρους. 
Ἐκεῖνοι δ' εἰς τὴν βουλὴν περὶ αὐτῶν ἀπέδοσαν: κρίσεως 
δὲ γενομένης ἔδοξε τὰ χρήματα δημόσι' εἶναι. 
 Μετὰ 
δὲ ταῦτ', ἐπειδὴ κατῆλθον οἱ φεύγοντες ἐκ Πειραιέως, 
<οὗτος> ἐνεκάλει τῷ Πατροκλεῖ καὶ δίκας ἐλάγχανεν ὡς 
αἰτίῳ τῆς συμφορᾶς γεγενημένῳ: διαλλαγεὶς δὲ πρὸς ἐκεῖ-
νον καὶ πραξάμενος αὐτὸν δέκα μνᾶς ἀργυρίου Λυσίμαχον 
ἐσυκοφάντει: λαβὼν δὲ καὶ παρὰ τούτου διακοσίας δραχμὰς 
ἐμοὶ πράγματα παρεῖχεν. Καὶ τὸ μὲν πρῶτον ἐνεκάλει 
φάσκων με συμπράττειν ἐκείνοις, τελευτῶν δ' εἰς τοῦτ' 
ἀναιδείας ἦλθεν, ὥσθ' ἁπάντων με τῶν γεγενημένων ᾐτιᾶτο:  
ἅπερ ἴσως καὶ νῦν τολμήσει κατηγορεῖν. 
 Ἐγὼ δ' ὑμῖν 
παρέξομαι μάρτυρας πρῶτον μὲν τοὺς ἐξ ἀρχῆς παραγενο-
μένους, ὡς οὔτ' ἐπελαβόμην οὔτ' ἐφηψάμην τῶν χρημάτων, 
ἔπειτα <Ῥίνωνα> καὶ τοὺς συνάρχοντας, ὡς οὐκ ἐγὼ τὴν 
φάσιν ἀλλὰ Πατροκλῆς ἐποιήσατο πρὸς αὐτοὺς, ἔτι δὲ τοὺς 
βουλευτὰς, ὡς ἐκεῖνος ἦν ὁ κατηγορῶν. Καί μοι κάλει 
τούτων μάρτυρας. 
{Μάρτυρες} 
  Οὕτω τοίνυν πολλῶν παραγενομένων τοῖς πραχθεῖσιν, 
ὥσπερ οὐδενὸς συνειδότος αὐτὸς μὲν οὗτος ἐφιστάμενος 
εἰς τοὺς ὄχλους καὶ καθίζων ἐπὶ τοῖς ἐργαστηρίοις 
λόγους ἐποιεῖτο ὡς δεινὰ πεπονθὼς ὑπ' ἐμοῦ καὶ τῶν 
χρημάτων ἀπεστερημένος, τῶν δὲ χρωμένων τινὲς τούτῳ 
προσιόντες μοι συνεβούλευον ἀπαλλάττεσθαι τῆς πρὸς 
τοῦτον διαφορᾶς καὶ μὴ βούλεσθαι κακῶς ἀκούειν μηδὲ 
κινδυνεύειν περὶ πολλῶν χρημάτων, μηδ' εἰ σφόδρα 
πιστεύω τῷ πράγματι, λέγοντες ὡς πολλὰ παρὰ γνώμην ἐν 
τοῖς δικαστηρίοις ἀποβαίνει, 
 καὶ ὅτι τύχῃ μᾶλλον ἢ 
τῷ δικαίῳ κρίνεται τὰ παρ' ὑμῖν, ὥστε λυσιτελεῖν μοι 
μίκρ' ἀναλώσαντι μεγάλων ἐγκλημάτων ἀπαλλαγῆναι 
μᾶλλον ἢ μηδὲν ἀποτείσαντι κινδυνεύειν περὶ τηλικούτων. 
Τί ἂν ὑμῖν καθ' ἕκαστον διηγοίμην; Οὐ πολλὰ <γὰρ> 
παρέλιπον τῶν εἰθισμένων περὶ τῶν τοιούτων λέγεσθαι. 
Τελευτῶν δ' οὖν ἐπείσθην, ἅπαντα γὰρ εἰρήσεται τἀληθῆ 
πρὸς ὑμᾶς, δοῦναι τούτῳ διακοσίας δραχμάς. Ἵνα δὲ μὴ 
πάλιν ἐξείη συκοφαντεῖν αὐτῷ, δίαιταν ἐπὶ ῥητοῖς ἐπε-
τρέψαμεν Νικομάχῳ Βατῆθεν ...  
{Μάρτυρες} 
  Τὸ μὲν τοίνυν πρῶτον ἐνέμεινε τοῖς ὡμολογημένοις, 
ὕστερον δ' ἐπιβουλεύσας μετὰ Ξενοτίμου τοῦ τοὺς νόμους 
διαφθείραντος καὶ τὰ δικαστήρια δεκάζοντος καὶ τὰς ἀρχὰς 
λυμαινομένου καὶ πάντων κακῶν αἰτίου λαγχάνει μοι δίκην 
μυρίων δραχμῶν. Προβαλλομένου δ' ἐμοῦ μάρτυρα ὡς οὐκ 
εἰσαγώγιμος ἦν ἡ δίκη διαίτης γεγενημένης, ἐκείνῳ μὲν 
οὐκ ἐπεξῆλθεν, 
 εἰδὼς ὅτι, εἰ μὴ μεταλάβοι τὸ 
πέμπτον μέρος τῶν ψήφων, τὴν ἐπωβελίαν ὀφλήσει, πείσας 
δὲ τὴν ἀρχὴν πάλιν τὴν αὐτὴν δίκην ἐγράψατο, ὡς ἐν τοῖς 
πρυτανείοις μόνον κινδυνεύσων. Ἀπορῶν δ' ὅ τι χρησαίμην 
τοῖς κακοῖς, ἡγησάμην εἶναι κράτιστον ἐξ ἴσου καταστή-
σαντ' ἀμφοτέροις τὸν κίνδυνον εἰσελθεῖν εἰς ὑμᾶς. Καὶ τὰ 
μὲν γενόμενα ταῦτ' ἐστίν. 
  Πυνθάνομαι δὲ Καλλίμαχον οὐ μόνον περὶ τῶν 
ἐγκλημάτων διανοεῖσθαι ψευδῆ λέγειν, ἀλλὰ καὶ τὴν δίαιταν 
μέλλειν ἔξαρνον εἶναι καὶ παρεσκευάσθαι λέγειν τοιούτους 
λόγους ὡς οὐκ ἄν ποτ' ἐπέτρεψε Νικομάχῳ διαιτᾶν, ὃν 
ἠπίστατο πάλαι χρώμενον ἡμῖν, καὶ ὡς οὐκ εἰκὸς ἦν αὐτὸν 
ἀντὶ μυρίων δραχμῶν διακοσίας ἐθελῆσαι λαβεῖν. 
Ὑμεῖς δ' ἐνθυμεῖσθε πρῶτον μὲν ὅτι τὴν δίαιταν οὐκ ἀμφισ-
βητοῦντες ἀλλ' ἐπὶ ῥητοῖς ἐπετρέψαμεν, ὥστ' οὐδὲν ἄτοπον 
ἐποίησεν εἰ Νικόμαχον εἵλετο διαιτητὴν, ἀλλὰ πολὺ 
μᾶλλον εἰ περὶ τῶν πραγμάτων ὡμολογηκὼς περὶ τοῦ 
διαιτητοῦ διεφέρετο. Ἔπειτ' ὀφειλομένων μὲν αὐτῷ μυρίων 
δραχμῶν οὐκ εἰκὸς ἦν αὐτὸν ἐπὶ δυοῖν μναῖν ποιήσασθαι 
τὴν διαλλαγήν: ἀδίκως δ' αἰτιώμενον καὶ συκοφαντοῦντα 
οὐδὲν θαυμαστὸν τοσοῦτον ἐθελῆσαι λαβεῖν. Ἔτι δ', εἰ 
μεγάλ' ἐγκαλῶν ὀλίγ' ἐπράξατο, οὐ τούτῳ τοῦτο τεκμήριόν  
ἐστιν ὡς ἡ δίαιτα οὐ γέγονεν, ἀλλὰ πολὺ μᾶλλον ἡμῖν ὡς 
καὶ τὴν ἀρχὴν οὐ δικαίως ἐνεκάλεσεν. 
 Θαυμάζω δ' 
εἰ αὑτὸν μὲν ἱκανὸν γνῶναι νομίζει ὅτι οὐκ εἰκὸς ἀντὶ 
μυρίων δραχμῶν διακοσίας ἐθελῆσαι λαβεῖν, ἐμὲ δ' οὐκ ἂν 
οἴεται τοῦτ' ἐξευρεῖν, εἴπερ ἠβουλόμην ψευδῆ λέγειν, ὅτι 
πλέον ἔδει φάσκειν τούτων δεδωκέναι. Ἀξιῶ δ', ὅσον περ 
ἂν τούτῳ σημεῖον ἦν ὡς ἡ δίαιτα οὐ γέγονεν, ἑλόντι τὰ 
διαμαρτυρηθέντα, τοσοῦτον ἐμοὶ γενέσθαι τεκμήριον ὡς 
ἀληθῆ λέγω περὶ αὐτῆς, ἐπειδὴ τῷ μάρτυρι φανερός ἐστιν 
οὐδ' ἐπεξελθεῖν ἀξιώσας. 
  Ἡγοῦμαι δ', εἰ μήθ' ἡ δίαιτα ἐγεγόνει μήτε τῶν 
πεπραγμένων ἦσαν μάρτυρες, ἔδει δ' ἐκ τῶν εἰκότων 
σκοπεῖν, οὐδ' οὕτω χαλεπῶς ἂν ὑμᾶς γνῶναι τὰ δίκαια. Εἰ 
μὲν γὰρ καὶ τοὺς ἄλλους ἀδικεῖν ἐτόλμων, εἰκότως ἄν μου 
κατεγιγνώσκετε καὶ περὶ τοῦτον ἐξαμαρτάνειν: νῦν δ' 
οὐδένα φανήσομαι τῶν πολιτῶν οὔτε χρήμασι ζημιώσας 
οὔτε περὶ τοῦ σώματος εἰς κίνδυνον καταστήσας οὔτ' ἐκ 
μὲν τῶν μετεχόντων τῆς πολιτείας ἐξαλείψας, εἰς δὲ τὸν 
μετὰ Λυσάνδρου κατάλογον ἐγγράψας. 
 Καίτοι πολ-
λοὺς ἐπῆρεν ἡ τῶν τριάκοντα πονηρία τοιαῦτα ποιεῖν: οὐ 
γὰρ ὅτι τοὺς ἀδικοῦντας ἐκόλαζον, ἀλλ' ἐνίοις καὶ προσ-
έταττον ἐξαμαρτάνειν. Ἐγὼ μὲν τοίνυν οὐδ' ἐπὶ τῆς ἐκείνων 
ἀρχῆς οὐδὲν εὑρεθήσομαι τοιοῦτον ἐργασάμενος: οὗτος δ' 
ἀδικηθῆναί φησιν, ὅτ' ἐξεβέβληντο μὲν οἱ τριάκοντα, ὁ δὲ 
Πειραιεὺς ἦν κατειλημμένος, ἐκράτει δ' ὁ δῆμος, περὶ 
διαλλαγῶν δ' ἦσαν οἱ λόγοι. 
 Καίτοι δοκεῖ ἂν ὑμῖν, 
ὅστις ἐπὶ τῶν τριάκοντα κόσμιον αὑτὸν παρέσχεν, εἰς 
τοῦτον ἀποθέσθαι τὸν χρόνον ἀδικεῖν, ἐν ᾧ καὶ τοῖς 
πρότερον ἡμαρτηκόσι μετέμελεν; Ὃ δὲ πάντων δεινότατον, 
εἰ τῶν μὲν ὑπαρχόντων ἐχθρῶν μηδ' ἀμύνεσθαι μηδέν'  
ἠξίωσα, τοῦτον δὲ κακῶς ποιεῖν ἐπεχείρουν, πρὸς ὃν οὐδὲν 
πώποτέ μοι συμβόλαιον ἐγένετο. 
  Ὡς μὲν οὖν οὐκ αἴτιός εἰμι Καλλιμάχῳ τῆς τῶν 
χρημάτων δημεύσεως, ἱκανῶς ἀποδεδεῖχθαί μοι νομίζω: 
ὡς δ' οὐκ ἐξῆν αὐτῷ δικάζεσθαι περὶ τῶν τότε γεγενημέ-
νων, οὐδ' εἰ πάντα ταῦτ' ἦν πεποιηκὼς ἅ φησιν αὐτὸς, ἐκ 
τῶν συνθηκῶν γνώσεσθε. Καί μοι λαβὲ τὸ βιβλίον. 
{Συνθῆκαι} 
  Ἆρα μικρῷ τῷ δικαίῳ πιστεύων τὴν παραγραφὴν 
ἐποιησάμην, ἀλλ' οὐ τῶν μὲν συνθηκῶν διαρρήδην ἀφιεισῶν 
τοὺς ἐνδείξαντας ἢ φήναντας ἢ τῶν ἄλλων τι τῶν 
τοιούτων πράξαντας, ἐμαυτὸν δ' ἔχων ἀποφαίνειν ὡς οὔτε 
ταῦτα πεποίηκα οὔτ' ἄλλ' οὐδὲν ἐξήμαρτον; Ἀνάγνωθι δή 
μοι καὶ τοὺς ὅρκους. 
{Ὅρκοι} 
  Οὐκ οὖν δεινὸν, ὦ ἄνδρες δικασταὶ, οὕτω μὲν τῶν 
συνθηκῶν ἐχουσῶν, τοιούτων δὲ τῶν ὅρκων γενομένων, 
τοσοῦτον φρονεῖν Καλλίμαχον ἐπὶ τοῖς λόγοις τοῖς αὑτοῦ 
ὥσθ' ἡγεῖσθαι πείσειν ὑμᾶς ἐναντία τούτοις ψηφίσασθαι; 
Καὶ εἰ μὲν ἑώρα μεταμέλον τῇ πόλει τῶν πεπραγμένων, 
οὐκ ἄξιον ἦν θαυμάζειν αὐτοῦ: νῦν δ' οὐ μόνον ἐν τῇ θέσει 
τῶν νόμων ἐπεδείξασθε περὶ πολλοῦ ποιούμενοι τὰς συν-
θήκας, 
 ἀλλὰ καὶ Φίλωνα τὸν ἐκ Κοίλης ἐνδειχθέντα 
παραπρεσβεύεσθαι καὶ περὶ μὲν τοῦ πράγματος οὐδὲν ἔχοντ' 
ἀπολογήσασθαι, τὰς δὲ συνθήκας παρεχόμενον, ἔδοξεν 
ὑμῖν ἀφεῖναι καὶ μηδὲ κρίσιν περὶ αὐτοῦ ποιήσασθαι. Καὶ 
ἡ μὲν πόλις οὐδὲ παρὰ τῶν ὁμολογούντων ἐξαμαρτάνειν  
ἀξιοῖ δίκην λαβεῖν, οὗτος δὲ καὶ τοὺς οὐδὲν ἠδικηκότας 
τολμᾷ συκοφαντεῖν. 
 Καὶ μὴν οὐδὲ τάδ' αὐτὸν λέληθεν, 
ὅτι Θρασύβουλος καὶ Ἄνυτος, μέγιστον μὲν δυνάμενοι τῶν 
ἐν τῇ πόλει, πολλῶν δ' ἀπεστερημένοι χρημάτων, εἰδότες 
δὲ τοὺς ἀπογράψαντας, ὅμως οὐ τολμῶσιν αὐτοῖς δίκας 
λαγχάνειν οὐδὲ μνησικακεῖν, ἀλλ' εἰ καὶ περὶ τῶν ἄλλων 
μᾶλλον ἑτέρων δύνανται διαπράττεσθαι, ἀλλ' οὖν περί γε 
τῶν ἐν ταῖς συνθήκαις ἴσον ἔχειν τοῖς ἄλλοις ἀξιοῦσιν. 
Καὶ οὐχ οὗτοι μόνοι ταῦτ' ἠξιώκασιν, ἀλλ' οὐδ' ὑμῶν 
οὐδεὶς τοιαύτην δίκην εἰσελθεῖν τετόλμηκεν. Καίτοι δεινὸν, 
εἰ ἐπὶ μὲν τοῖς ὑμετέροις αὐτῶν πράγμασιν ἐμμενεῖτε τοῖς 
ὅρκοις, ἐπὶ δὲ τῇ τούτου συκοφαντίᾳ παραβαίνειν ἐπι-
χειρήσετε, καὶ τὰς μὲν ἰδίας ὁμολογίας δημοσίᾳ κυρίας 
ἀναγκάζετ' εἶναι, τὰς δὲ τῆς πόλεως συνθήκας ἰδίᾳ τὸν 
βουλόμενον λύειν ἐάσετε. 
 Ὃ δὲ πάντων ἄν τις 
μάλιστα θαυμάσειεν, εἰ, ὅτε μὲν ἄδηλον ἦν, εἰ συνοίσουσιν 
αἱ διαλλαγαὶ τῇ πόλει, τοιούτους ὅρκους ἐποιήσασθε περὶ 
αὐτῶν, ὥστ' εἰ καὶ μὴ συνέφερεν ἀναγκαῖον εἶναι τοῖς 
ὡμολογημένοις ἐμμένειν, ἐπειδὴ δ' οὕτω καλῶς ὑμῖν συμβέ-
βηκεν ὥστε καὶ μηδεμιᾶς πίστεως γεγενημένης ἄξιον εἶναι 
τὴν παροῦσαν πολιτείαν διαφυλάττειν, τηνικαῦτα τοὺς 
ὅρκους παραβήσεσθε: 
 καὶ τοῖς μὲν εἰρηκόσιν ὡς 
χρὴ τὰς συνθήκας ἐξαλείφειν ὀργίζεσθε, τουτονὶ δ', ὃς 
γεγραμμένας αὐτὰς τολμᾷ παραβαίνειν, ἀζήμιον ἀφήσετε. 
Ἀλλ' οὔτ' ἂν δίκαια οὔτ' ἄξι' ὑμῶν οὔτ' ἂν πρέποντα τοῖς 
πρότερον ἐγνωσμένοις ποιήσαιτε. 
  Ἐνθυμεῖσθε δ' ὅτι περὶ τῶν μεγίστων ἥκετε δικά-
σοντες: περὶ γὰρ συνθηκῶν τὴν ψῆφον οἴσετε, ἃς οὐδὲ 
πώποτ' οὔθ' ὑμῖν πρὸς ἑτέρους οὔτ' ἄλλοις πρὸς ὑμᾶς 
ἐλυσιτέλησε παραβῆναι, τοσαύτην δ' ἔχουσι δύναμιν ὥστε 
τὰ πλεῖστα τοῦ βίου καὶ τοῖς Ἕλλησι καὶ τοῖς βαρβάροις  
διὰ συνθηκῶν εἶναι. 
 Ταύταις γὰρ πιστεύοντες ὡς 
ἀλλήλους ἀφικνούμεθα καὶ ποριζόμεθα ὧν ἕκαστοι τυγχάνο-
μεν δεόμενοι: μετὰ τούτων καὶ τὰ συμβόλαια τὰ πρὸς ἡμᾶς 
αὐτοὺς ποιούμεθα καὶ τὰς ἰδίας ἔχθρας καὶ τοὺς κοινοὺς 
πολέμους διαλυόμεθα: τούτῳ μόνῳ κοινῷ πάντες ἄνθρωποι 
διατελοῦμεν χρώμενοι. Ὥσθ' ἅπασι μὲν προσήκει βοηθεῖν 
αὐταῖς, μάλιστα δ' ὑμῖν. 
 Ὑπόγυιον γάρ ἐστιν, ἐξ οὗ 
καταπολεμηθέντες, ἐπὶ τοῖς ἐχθροῖς γενόμενοι, πολλῶν 
ἐπιθυμησάντων διαφθεῖραι τὴν πόλιν, εἰς ὅρκους καὶ 
συνθήκας κατεφεύγομεν, ἃς εἰ [οἱ] Λακεδαιμόνιοι τολμῷεν 
παραβαίνειν, σφόδρ' <ἂν> ἕκαστος ὑμῶν ἀγανακτήσειεν. 
Καίτοι πῶς οἷόν τ' ἐστὶν ἑτέρων κατηγορεῖν, οἷς αὐτός 
τις ἔνοχός ἐστιν; Τῷ δ' ἂν δόξαιμεν ἀδικεῖσθαι παρὰ τὰς 
συνθήκας κακῶς πάσχοντες, εἰ μηδ' αὐτοὶ φαινοίμεθ' αὐτὰς 
περὶ πολλοῦ ποιούμενοι; Τίνας δὲ πίστεις πρὸς τοὺς ἄλλους 
εὑρήσομεν, εἰ τὰς πρὸς ἡμᾶς αὐτοὺς γεγενημένας οὕτως 
εἰκῇ λύσομεν; 
 Ἄξιον δὲ καὶ τῶνδε μνησθῆναι, διότι 
πολλῶν καὶ καλῶν τοῖς προγόνοις ἐν τῷ πολέμῳ πεπραγμέ-
νων οὐχ ἥκισθ' ἡ πόλις ἐκ τούτων τῶν διαλλαγῶν εὐδοκίμη-
σεν. Πρὸς μὲν γὰρ τὸν πόλεμον πολλαὶ πόλεις ἂν εὑρεθεῖεν 
καλῶς ἠγωνισμέναι, περὶ δὲ στάσεως οὐκ ἔστιν ἣν ἄν 
τις ἐπιδείξειεν ἄμεινον τῆς ἡμετέρας βεβουλευμένην. 
Ἔτι δὲ τῶν μὲν τοιούτων ἔργων, ὅσα μετὰ κινδύνων 
πέπρακται, τὸ πλεῖστον ἄν τις μέρος τῇ τύχῃ μεταδοίη: 
τῆς δ' εἰς ἡμᾶς αὐτοὺς μετριότητος οὐδεὶς ἂν ἄλλ' ἢ τὴν 
ἡμετέραν γνώμην αἰτιάσαιτο. Ὥστ' οὐκ ἄξιον προδότας 
ταύτης τῆς δόξης γενέσθαι. 
  Καὶ μηδεὶς ἡγείσθω μ' ὑπερβάλλειν μηδὲ μείζω 
λέγειν, ὅτι δίκην ἰδίαν φεύγων τούτους εἴρηκα τοὺς 
λόγους. Οὐ γὰρ μόνον περὶ τῶν ἐπιγεγραμμένων χρημάτων  
ἐστὶν οὗτος ὁ ἀγὼν, ἀλλ' ἐμοὶ μὲν περὶ τούτων, ὑμῖν δὲ περὶ 
τῶν ὀλίγῳ πρότερον εἰρημένων: ὑπὲρ ὧν οὐδεὶς οὔτ' ἂν 
εἰπεῖν ἀξίως δύναιτο οὔτ' ἂν τίμημ' ἱκανὸν ἐπιγράψαιτο. 
Τοσοῦτον γὰρ αὕτη διαφέρει τῶν ἄλλων δικῶν, ὥστε 
τῶν μὲν τοῖς ἀγωνιζομένοις μόνον προσήκει, ταύτῃ δὲ τὸ 
κοινὸν τῆς πόλεως συγκινδυνεύει. Περὶ ταύτης δύ' ὅρκους 
ὀμόσαντες δικάζετε, τὸν μὲν, ὅνπερ ἐπὶ ταῖς ἄλλαις 
εἴθισθε, τὸν δ' ὃν ἐπὶ ταῖς συνθήκαις ἐποιήσασθε. Ταύτην 
ἀδίκως γνόντες οὐ τοὺς τῆς πόλεως νόμους μόνον ἀλλὰ 
καὶ τοὺς ἁπάντων κοινοὺς παραβήσεσθε. Ὥστ' οὐκ ἄξιον 
οὔτε κατὰ χάριν οὔτε κατ' ἐπιείκειαν οὔτε κατ' ἄλλ' 
οὐδὲν ἢ κατὰ τοὺς ὅρκους περὶ αὐτῶν ψηφίσασθαι. 
  Ὡς μὲν οὖν <οὐ> χρὴ καὶ συμφέρει καὶ δίκαιον 
ὑμᾶς ἐστὶν οὕτω περὶ τῶν συνθηκῶν γιγνώσκειν, οὐδ' 
αὐτὸν ἡγοῦμαι Καλλίμαχον ἀντερεῖν: οἶμαι δ' αὐτὸν 
ὀδυρεῖσθαι τὴν παροῦσαν πενίαν καὶ τὴν γεγενημέ-
νην αὑτῷ συμφορὰν καὶ λέξειν ὡς δεινὰ καὶ σχέτλια 
πείσεται, εἰ τῶν χρημάτων ὧν ἐπὶ τῆς ὀλιγαρχίας ἀφῃ-
ρέθη, τούτων ἐν δημοκρατίᾳ τὴν ἐπωβελίαν ὀφλήσει, καὶ εἰ 
τότε μὲν διὰ τὴν οὐσίαν τὴν αὑτοῦ φυγεῖν ἠναγκάσθη, νυνὶ 
δ' ἐν ᾧ χρόνῳ προσῆκεν αὐτὸν δίκην λαβεῖν, ἄτιμος γενή-
σεται. 
 Κατηγορήσει δὲ καὶ τῶν ἐν τῇ μεταστάσει 
γενομένων, ὡς ἐκ τούτων μάλισθ' ὑμᾶς εἰς ὀργὴν καταστή-
σων: ἴσως γάρ τινος ἀκήκοεν ὡς ὑμεῖς, ὅταν μὴ τοὺς ἀδι-
κοῦντας λάβητε, τοὺς ἐντυγχάνοντας κολάζετε. Ἐγὼ δ' 
οὔθ' ὑμᾶς ταύτην ἔχειν τὴν γνώμην ἡγοῦμαι, πρός τε τοὺς 
ὑπειρημένους λόγους ῥᾴδιον ἀντειπεῖν νομίζω. 
 Πρὸς 
μὲν οὖν τοὺς ὀδυρμοὺς, ὅτι προσήκει βοηθεῖν ὑμᾶς, οὐχ 
οἵτινες ἂν δυστυχεστάτους σφᾶς αὐτοὺς ἀποδείξωσιν, 
ἀλλ' οἵτινες ἂν περὶ ὧν ἀντωμόσαντο δικαιότερα λέγοντες 
φαίνονται. Περὶ δὲ τῆς ἐπωβελίας, εἰ μὲν ἐγὼ τούτων τῶν  
πραγμάτων αἴτιος ἦν, εἰκότως ἂν αὐτῷ μέλλοντι ζημιώ-
σεσθαι συνήχθεσθε: νῦν δ' οὗτός ἐστιν ὁ συκοφαντῶν, 
ὥστ' οὐδὲν ἂν δικαίως αὐτοῦ λέγοντος ἀποδέχοισθε. 
Ἔπειτα κἀκεῖνο χρὴ σκοπεῖν, ὅτι πάντες οἱ κατ-
ελθόντες ἐκ Πειραιέως ἔχοιεν ἂν τοὺς αὐτοὺς λόγους 
εἰπεῖν οὕσπερ οὗτος, ὧν οὐδεὶς ἄλλος τετόλμηκε τοιαύτην 
δίκην εἰσελθεῖν. Καίτοι χρὴ μισεῖν ὑμᾶς τοὺς τοιούτους καὶ 
κακοὺς πολίτας νομίζειν, οἵτινες ταῖς μὲν συμφοραῖς ὁμοίαις 
τῷ πλήθει κέχρηνται, τὰς δὲ τιμωρίας διαφόρους τῶν 
ἄλλων ἀξιοῦσι ποιεῖσθαι. 
 Πρὸς δὲ τούτοις ἔτι καὶ νῦν 
ἔξεστιν αὐτῷ, πρὶν ἀποπειραθῆναι τῆς ὑμετέρας γνώμης, 
ἀφέντι τὴν δίκην ἀπηλλάχθαι πάντων τῶν πραγμάτων. 
Καίτοι πῶς οὐκ ἄλογόν ἐστιν ἐν τούτῳ τῷ κινδύνῳ ζητεῖν 
αὐτὸν ἐλέου παρ' ὑμῶν τυγχάνειν, οὗ κύριος αὐτός ἐστι, 
καὶ εἰς ὃν αὐτὸς αὑτὸν καθίστησι, καὶ ὃν ἔτι καὶ νῦν ἔξ-
εστιν αὐτῷ μὴ κινδυνεύειν; 
 Ἂν δ' ἄρα μεμνῆται τῶν 
ἐπὶ τῆς ὀλιγαρχίας γεγενημένων, ἀξιοῦτε αὐτὸν μὴ 'κείνων 
κατηγορεῖν, ὑπὲρ ὧν οὐδεὶς ἀπολογήσεται, ἀλλ' ὡς ἐγὼ 
τὰ χρήματα εἴληφα διδάσκειν, περὶ οὗπερ ὑμᾶς δεῖ ψηφί-
ζεσθαι, μηδ' ὡς αὐτὸς δεινὰ πέπονθεν ἀποφαίνειν, ἀλλ' 
ὡς ἐγὼ πεποίηκα ἐξελέγχειν, παρ' οὗπερ ἀξιοῖ τἀπο-
λωλότα κομίζεσθαι: 
 ἐπεὶ κακῶς γ' αὐτὸν πράττοντα 
ἐπιδεῖξαι καὶ πρὸς ἄλλον ὁντινοῦν ἀγωνιζόμενος τῶν 
πολιτῶν δύναται. Καίτοι χρὴ μέγα παρ' ὑμῖν δύνασθαι 
τῶν κατηγοριῶν, οὐχ αἷς ἔξεστι χρῆσθαι καὶ πρὸς τοὺς 
μηδὲν ἡμαρτηκότας, ἀλλ' ἃς οὐχ οἷόν τ' εἰπεῖν ἀλλ' ἢ κατὰ 
τῶν ἠδικηκότων. Πρὸς μὲν οὖν τούτους τοὺς λόγους καὶ 
ταῦτ' ἴσως ἀρκέσει καὶ τάχ' ἀντειπεῖν ἐξέσται. 
  Ἐνθυμεῖσθε δ', εἰ καί τῳ δόξω δὶς περὶ τῶν αὐτῶν 
λέγειν, ὅτι πολλοὶ προσέχουσι ταύτῃ τῇ δίκῃ τὸν νοῦν, οὐ 
τῶν ἡμετέρων πραγμάτων φροντίζοντες ἀλλ' ἡγούμενοι  
περὶ τῶν συνθηκῶν εἶναι τὴν κρίσιν. Οὓς ὑμεῖς τὰ δίκαια 
γνόντες ἀδεῶς οἰκεῖν ἐν τῇ πόλει ποιήσετε: εἰ δὲ μὴ, πῶς 
οἴεσθε διακείσεσθαι τοὺς ἐν ἄστει μείναντας, εἰ ὁμοίως ἅπα-
σιν ὀργιζόμενοι φανήσεσθε τοῖς μετασχοῦσι τῆς πολιτείας; 
Τίνα δὲ γνώμην ἕξειν τοὺς καὶ μικρὸν ἁμάρτημα σφίσιν 
αὐτοῖς συνειδότας, ὅταν ὁρῶσι μηδὲ τοὺς κοσμίως πεπολι-
τευμένους τῶν δικαίων τυγχάνοντας; Πόσην δὲ χρὴ 
προσδοκᾶν ἔσεσθαι ταραχὴν, ὅταν οἱ μὲν ἐπαρθῶσι συκο-
φαντεῖν ὡς ὑμῶν αὐτοῖς ἤδη ταὔτ' ἐγνωκότων, οἱ δὲ 
δεδίωσι τὴν παροῦσαν πολιτείαν ὡς οὐδεμιᾶς αὐτοῖς ἔτι 
καταφυγῆς ὑπαρχούσης; 
 Ἆρ' οὐκ ἄξιον φοβεῖσθαι, 
μὴ συγχυθέντων τῶν ὅρκων πάλιν εἰς ταὐτὰ καταστῶμεν, 
ἐξ ὧνπερ ἠναγκάσθημεν τὰς συνθήκας ποιήσασθαι; Καὶ 
μὴν οὐ δεῖ γ' ὑμᾶς παρ' ἑτέρων μαθεῖν, ὅσον ἐστὶν ὁμόνοια 
ἀγαθὸν ἢ στάσις κακόν: οὕτω γὰρ ἀμφοτέρων σφόδρα 
πεπείρασθε, ὥστε καὶ τοὺς ἄλλους ὑμεῖς ἄριστ' ἂν διδά-
ξαιτε περὶ αὐτῶν. 
  Ἵνα δὲ μὴ δοκῶ διὰ τοῦτο πολὺν χρόνον περὶ τὰς 
συνθήκας διατρίβειν, ὅτι ῥᾴδιόν ἐστι περὶ [τῶν] αὐτῶν 
πολλὰ καὶ δίκαια εἰπεῖν, τοσοῦτον ὑμῖν ἔτι διακελεύομαι 
μνημονεύειν, ὅταν φέρητε τὴν ψῆφον, ὅτι πρὶν μὲν ποιή-
σασθαι ταύτας ἐπολεμοῦμεν, οἱ μὲν τὸν κύκλον ἔχοντες, οἱ 
δὲ τὸν Πειραιᾶ κατειληφότες, μᾶλλον ἀλλήλους μισοῦντες 
ἢ τοὺς ὑπὸ τῶν προγόνων πολεμίους ἡμῖν καταλειφθέντας, 
ἐπειδὴ δὲ τὰς πίστεις ἀλλήλοις ἔδομεν εἰς ταὐτὸν 
συνελθόντες, οὕτω καλῶς καὶ κοινῶς πολιτευόμεθα 
ὥσπερ οὐδεμιᾶς ἡμῖν συμφορᾶς γεγενημένης. Καὶ τότε μὲν 
ἀμαθεστάτους καὶ δυστυχεστάτους πάντες ἡμᾶς ἐνόμιζον: 
νῦν δ' εὐδαιμονέστατοι καὶ σωφρονέστατοι τῶν Ἑλλήνων 
δοκοῦμεν εἶναι. 
 Ὥστ' ἄξιον οὐ μόνον τηλικαύταις  
ζημίαις κολάζειν τοὺς παραβαίνειν τολμῶντας τὰς συνθή-
κας ἀλλὰ ταῖς ἐσχάταις, ὡς τῶν μεγίστων κακῶν αἰτίους 
ὄντας, ἄλλως τε καὶ τοὺς ὥσπερ Καλλίμαχος βεβιωκότας. 
Ὃς δέκα μὲν ἔτη συνεχῶς ὑμῖν Λακεδαιμονίων πολεμη-
σάντων οὐδὲ μίαν παρέσχεν αὑτὸν ἡμέραν τάξαι τοῖς στρα-
τηγοῖς, 
 ἀλλ' ἐκεῖνον μὲν τὸν χρόνον διετέλεσεν 
ἀποδιδράσκων καὶ τὴν οὐσίαν ἀποκρυπτόμενος, ἐπειδὴ δ' 
οἱ τριάκοντα κατέστησαν, τηνικαῦτα κατέπλευσεν εἰς τὴν 
πόλιν. Καὶ φησὶ <μὲν> εἶναι δημοτικὸς, τοσούτῳ δὲ μᾶλλον 
τῶν ἄλλων ἐπεθύμει μετασχεῖν ἐκείνης τῆς πολιτείας, 
ὥστ' οὐδ' εἰ κακῶς ἔπαθεν, ἠξίωσεν ἀπελθεῖν, ἀλλ' ᾑρεῖτο 
μετὰ τῶν ἡμαρτηκότων εἰς αὑτὸν πολιορκεῖσθαι μᾶλλον ἢ 
μεθ' ὑμῶν τῶν συνηδικημένων πολιτεύεσθαι. 
 Καὶ 
μέχρι τῆς ἡμέρας ἐκείνης παρέμεινε μετέχων τῆς πολι-
τείας, ἐν ᾗ προσβαλεῖν ἠμέλλετε πρὸς τὸ τεῖχος: τότε δ' 
ἐξῆλθεν, οὐ τὰ παρόντα μισήσας ἀλλὰ δείσας τὸν ἐπιόντα 
κίνδυνον, ὡς ὕστερον ἐδήλωσεν. Ἐπειδὴ γὰρ Λακεδαιμο-
νίων ἐλθόντων ὁ δῆμος ἐν τῷ Πειραιεῖ κατεκλείσθη, πάλιν 
ἐκεῖθεν διαδρὰς ἐν Βοιωτοῖς διῃτᾶτο: ὥστ' αὐτῷ προσήκει 
μετὰ τῶν αὐτομόλων ἀναγεγράφθαι πολὺ μᾶλλον ἢ τῶν 
φευγόντων ὀνομάζεσθαι. 
 Καὶ τοιοῦτος γεγενημένος 
καὶ περὶ τοὺς ἐκ Πειραιέως καὶ περὶ τοὺς ἐν ἄστει μείναν-
τας καὶ περὶ πᾶσαν τὴν πόλιν, οὐκ ἀγαπᾷ τῶν ἴσων τυγ-
χάνειν τοῖς ἄλλοις ἀλλὰ ζητεῖ πλέον ἔχειν ὑμῶν, ὥσπερ ἢ 
μόνος ἀδικηθεὶς ἢ βέλτιστος ὢν τῶν πολιτῶν ἢ μεγίσταις 
συμφοραῖς δι' ὑμᾶς κεχρημένος ἢ πλείστων ἀγαθῶν αἴτιος 
τῇ πόλει γεγενημένος. 
  Ἠβουλόμην δ' ἂν ὑμᾶς ὁμοίως ἐμοὶ γιγνώσκειν 
αὐτὸν, ἵν' αὐτῷ μὴ τῶν ἀπολωλότων συνήχθεσθε ἀλλὰ τῶν 
ὑπολοίπων ἐφθονεῖτε. Νῦν δὲ περὶ μὲν τῶν ἄλλων ὅσοις  
ἐπιβεβούλευκε, καὶ δίκας οἵας δεδίκασται καὶ γραφὰς <ἃς> 
εἰσελήλυθε, καὶ μεθ' ὧν συνέστηκε καὶ καθ' ὧν τὰ ψευδῆ 
μεμαρτύρηκεν, οὐδ' ἂν δὶς τοσοῦτον ὕδωρ ἱκανὸν διηγήσα-
σθαι γένοιτο: 
 ἓν δὲ μόνον ἀκούσαντες τῶν τούτῳ 
πεπραγμένων ῥᾳδίως καὶ τὴν ἄλλην αὐτοῦ πονηρίαν γνώ-
σεσθε. Κρατῖνος γὰρ ἠμφισβήτησε χωρίου τῷ τούτου κηδε-
στῇ. Μάχης δ' αὐτοῖς γενομένης, ὑποκρυψάμενοι θεράπαι-
ναν ᾐτιῶντο τὸν Κρατῖνον συντρῖψαι τῆς κεφαλῆς αὐτῆς, 
ἐκ δὲ τοῦ τραύματος φάσκοντες ἀποθανεῖν τὴν ἄνθρωπον 
λαγχάνουσιν αὐτῷ φόνου δίκην ἐπὶ Παλλαδίῳ. 
 Πυθό-
μενος δ' ὁ Κρατῖνος τὰς τούτων ἐπιβουλὰς τὸν μὲν ἄλλον 
χρόνον ἡσυχίαν ἦγεν, ἵνα μὴ μεταθεῖντο τὸ πρᾶγμα μηδ' 
ἑτέρους λόγους ἐξευρίσκοιεν, ἀλλ' ἐπ' αὐτοφώρῳ ληφθεῖεν 
κακουργοῦντες: ἐπειδὴ δ' ὁ κηδεστὴς μὲν ἦν ὁ τούτου 
κατηγορηκὼς, οὗτος δὲ [ὁ] μεμαρτυρηκὼς ἦ μὴν τεθνάναι 
τὴν ἄνθρωπον, 
 ἐλθόντες εἰς τὴν οἰκίαν, ἵν' ἦν 
κεκρυμμένη, βίᾳ λαβόντες αὐτὴν καὶ ἀγαγόντες ἐπὶ τὸ 
δικαστήριον ζῶσαν ἅπασι τοῖς παροῦσιν ἐπέδειξαν. Ὥσθ' 
ἑπτακοσίων μὲν δικαζόντων, τεττάρων δὲ καὶ δέκα μαρτυρη-
σάντων ἅπερ οὗτος, οὐδεμίαν ψῆφον μετέλαβε. Καί μοι 
κάλει τούτων μάρτυρας. 
{Μάρτυρες} 
  Τίς οὖν ἂν ἀξίως δύναιτο κατηγορῆσαι τῶν τούτῳ 
πεπραγμένων; Ἢ τίς ἂν εὑρεῖν ἔχοι παράδειγμα μεῖζον 
ἀδικίας καὶ συκοφαντίας καὶ πονηρίας; Ἔνια μὲν γὰρ τῶν 
ἀδικημάτων οὐκ ἂν ὅλον τὸν τρόπον δηλώσειε τῶν ἀδικη-
σάντων, ἐκ δὲ τῶν τοιούτων ἔργων ἅπαντα τὸν βίον τῶν 
ἐξαμαρτανόντων ῥᾴδιον κατιδεῖν ἐστίν. 
 Ὅστις γὰρ  
τοὺς ζῶντας τεθνάναι μαρτυρεῖ, τίνος ἂν ὑμῖν ἀποσχέσθαι 
δοκεῖ; Ἢ ὅστις ἐπὶ τοῖς ἀλλοτρίοις πράγμασιν οὕτω πονη-
ρός ἐστι, τί οὐκ ἂν ἐπὶ τοῖς αὑτοῦ τολμήσειεν; Πῶς δὲ 
χρὴ τούτῳ πιστεύειν ὑπὲρ αὑτοῦ λέγοντι, ὃς ὑπὲρ ἑτέρων 
ἐπιορκῶν ἐξελέγχεται; Τίς δὲ πώποτε φανερώτερον ἐπε-
δείχθη τὰ ψευδῆ μαρτυρῶν; Τοὺς μὲν γὰρ ἄλλους ἐκ τῶν 
λεγομένων κρίνετε, τὴν δὲ τούτου μαρτυρίαν, ὅτι ψευδὴς 
ἦν, εἶδον οἱ δικάζοντες. 
 Καὶ τοιαῦθ' ἡμαρτηκὼς 
ἐπιχειρήσει λέγειν, ὡς ἡμεῖς ψευδόμεθα, ὅμοιον ἐργα-
ζόμενος ὥσπερ ἂν εἴ τῳ Φρυνώνδας πανουργίαν ὀνειδί-
σειεν ἢ Φιλουργὸς ὁ τὸ Γοργόνειον ὑφελόμενος τοὺς ἄλλους 
ἱεροσύλους ἔφασκεν εἶναι. Τίνα δὲ προσήκει τῶν μὴ γενο-
μένων παρασχέσθαι μάρτυρα μᾶλλον ἢ τοῦτον, ὃς αὐτὸς 
ἑτέροις τὰ ψευδῆ τολμᾷ μαρτυρεῖν: 
  Ἀλλὰ γὰρ Καλλιμάχου μὲν ἔξεστι πολλάκις κατη-
γορεῖν, οὕτω γὰρ παρεσκεύασται πολιτεύεσθαι, περὶ δ' 
ἐμαυτοῦ τὰς μὲν ἄλλας ἁπάσας παραλείψω λειτουργίας, 
ἧς δ' οὐ μόνον ἄν μοι δικαίως ἔχοιτε χάριν ἀλλὰ καὶ τεκ-
μηρίῳ χρήσαισθε περὶ τοῦ παντὸς πράγματος, ταύτης δὲ 
μνησθήσομαι πρὸς ὑμᾶς. 
 Ὅτε γὰρ ἡ πόλις ἀπώλεσε 
τὰς ναῦς ἐν Ἑλλησπόντῳ καὶ τῆς δυνάμεως ἐστερήθη, 
τῶν μὲν πλείστων τριηράρχων τοσοῦτον διήνεγκον ὅτι μετ' 
ὀλίγων ἔσωσα τὴν ναῦν, αὐτῶν δὲ τούτων ὅτι καταπλεύσας 
εἰς τὸν Πειραιᾶ μόνος οὐ κατέλυσα τὴν τριηραρχίαν, 
ἀλλὰ τῶν ἄλλων ἀσμένως ἀπαλλαττομένων τῶν λῃτουργιῶν 
καὶ πρὸς τὰ παρόντ' ἀθύμως διακειμένων, καὶ τῶν μὲν 
ἀνηλωμένων αὐτοῖς μεταμέλον, τὰ δὲ λοιπὰ ἀποκρυπτομέ-
νων, καὶ νομιζόντων τὰ μὲν κοινὰ διεφθάρθαι, τὰ δ' ἴδια 
σκοπουμένων, οὐ τὴν αὐτὴν ἐκείνοις γνώμην ἔσχον, ἀλλὰ 
πείσας τὸν ἀδελφὸν συντριηραρχεῖν, παρ' ἡμῶν αὐτῶν  
μισθὸν διδόντες τοῖς ναύταις κακῶς ἐποιοῦμεν τοὺς πολε-
μίους. 
 Τὸ δὲ τελευταῖον, προειπόντος Λυσάνδρου, 
εἴ τις εἰσάγει σῖτον ὡς ὑμᾶς, θάνατον τὴν ζημίαν, οὕτω 
φιλοτίμως εἴχομεν πρὸς τὴν πόλιν, ὥστε τῶν ἄλλων οὐδὲ 
τὸν σφέτερον αὐτῶν εἰσάγειν τολμώντων ἡμεῖς τὸν ὡς 
ἐκείνους εἰσπλέοντα λαμβάνοντες εἰς τὸν Πειραιᾶ κατήγο-
μεν. Ἀνθ' ὧν ὑμεῖς ἐψηφίσασθ' ἡμᾶς στεφανῶσαι καὶ 
πρόσθε τῶν ἐπωνύμων ἀνειπεῖν ὡς μεγάλων ἀγαθῶν αἰτίους 
ὄντας. 
 Καίτοι χρὴ τούτους δημοτικοὺς νομίζειν, 
οὐχ ὅσοι κρατοῦντος τοῦ δήμου μετασχεῖν τῶν πραγμάτων 
ἐπεθύμησαν, ἀλλ' οἳ δυστυχησάσης τῆς πόλεως προκινδυ-
νεύειν ὑμῶν ἠθέλησαν, καὶ χάριν ἔχειν, οὐκ εἴ τις αὐτὸς 
κακῶς πέπονθεν, ἀλλ' εἴ τις ὑμᾶς εὖ πεποίηκε, καὶ 
πένητας γενομένους ἐλεεῖν οὐ τοὺς ἀπολωλεκότας τὴν 
οὐσίαν ἀλλὰ τοὺς εἰς ὑμᾶς ἀνηλωκότας. 
 Ὧν εἷς 
ἐγὼ φανήσομαι γεγενημένος, ὃς πάντων ἂν εἴην δυστυχέσ-
τατος, εἰ πολλὰ τῶν ἐμαυτοῦ δεδαπανημένος εἰς τὴν 
πόλιν εἶτα δόξαιμι τοῖς ἀλλοτρίοις ἐπιβουλεύειν καὶ περὶ 
μηδενὸς ποιεῖσθαι τὰς παρ' ὑμῖν διαβολὰς, ὃς οὐ μόνον τὴν 
οὐσίαν ἀλλὰ καὶ τὴν ψυχὴν τὴν ἐμαυτοῦ περὶ ἐλάττονος 
φαίνομαι ποιούμενος τοῦ παρ' ὑμῖν εὐδοκιμεῖν. 
 Τῷ 
δ' οὐκ ἂν ὑμῶν μεταμελήσειεν, εἰ καὶ μὴ παραχρῆμα ἀλλ' 
ὀλίγον ὕστερον, εἰ τὸν μὲν συκοφάντην ἴδοιτε πλούσιον 
γεγενημένον, ἐμὲ δ' ἐξ ὧν ὑπέλιπον λῃτουργῶν, καὶ τούτων 
ἐκπεπτωκότα; Καὶ τὸν μὲν μηδὲ πώποτε ὑπὲρ ὑμῶν κιν-
δυνεύσαντα μεῖζον καὶ τῶν νόμων καὶ τῶν συνθηκῶν δυνά-
μενον. 
 ἐμὲ δὲ τὸν οὕτω πρόθυμον περὶ τὴν πόλιν 
γεγενημένον μηδὲ τῶν δικαίων ἀξιούμενον τυγχάνειν; Τίς 
δ' οὐκ ἂν ὑμῖν ἐπιτιμήσειεν, εἰ πεισθέντες ὑπὸ τῶν Καλλι-
μάχου λόγων τοσαύτην πονηρίαν ἡμῶν καταγνοίητε, οὓς ἐκ 
τῶν ἔργων κρίναντες δι' ἀνδραγαθίαν ἐστεφανώσατε, ὅτ' 
οὐδ' οὕτω ῥᾴδιον ἦν ὥσπερ νῦν τυχεῖν ταύτης τῆς τιμῆς;  
Τοὐναντίον δ' ἡμῖν συμβέβηκεν ἢ τοῖς ἄλλοις: οἱ μὲν 
γὰρ ἄλλοι τοὺς εἰληφότας τὰς δωρεὰς ὑπομιμνῄσκουσιν, 
ἡμεῖς δ' ὑμᾶς τοὺς δεδωκότας ἀξιοῦμεν μνημονεύειν, ἵν' 
ὑμῖν τεκμήριον τῶν εἰρημένων ἁπάντων καὶ τῶν ἐπιτηδευ-
μάτων τῶν ἡμετέρων γένηται. 
 Δῆλον δ' ὅτι ταύτης 
τῆς τιμῆς ἀξίους ἡμᾶς αὐτοὺς παρείχομεν, οὐχ ἵν' ὀλι-
γαρχίας γενομένης τἀλλότρια διαρπάζοιμεν, ἀλλ' ἵνα 
σωθείσης τῆς πόλεως οἵ τ' ἄλλοι τὰ σφέτερ' αὐτῶν ἔχοιεν, 
ἡμῖν τε παρὰ τῷ πλήθει τῶν πολιτῶν χάρις ὀφείλοιτο: ἣν 
ὑμᾶς νῦν ἀπαιτοῦμεν, οὐ πλέον ἔχειν τοῦ δικαίου ζητοῦν-
τες, ἀλλ' ἀποφαίνοντες μὲν ὡς οὐδὲν ἀδικοῦμεν, ... τοῖς 
ὅρκοις καὶ ταῖς συνθήκαις ἐμμένοντες. 
 Καὶ γὰρ ἂν 
εἴη δεινὸν, εἰ τοὺς μὲν ἠδικηκότας τιμωρίας ἀφεῖναι 
κύριαι γένοιντο, ἐφ' ἡμῖν δὲ τοῖς εὖ πεποιηκόσιν ἄκυροι 
κατασταθεῖεν. Ἄξιον δὲ τὴν παροῦσαν τύχην διαφυλάτ-
τειν, ἐνθυμουμένους ὅτι ἑτέρας μὲν πόλεις ἐποίησαν ἤδη 
συνθῆκαι <μᾶλλον> στασιάσαι, τὴν δ' ἡμετέραν [μᾶλλον] 
ὁμονοεῖν. Ὧν χρὴ μεμνημένους ἅμα τά τε δίκαια καὶ τὰ 
συμφέροντα ψηφίζεσθαι.  