
{ΠΡΟΣ ΔΗΜΟΝΙΚΟΝ} 
  Ἐν πολλοῖς μὲν, ὦ Δημόνικε, πολὺ διεστώσας εὑρήσομεν 
τάς τε τῶν σπουδαίων γνώμας καὶ τὰς τῶν φαύλων διανοίας,  
πολὺ δὲ μεγίστην διαφορὰν εἰλήφασιν ἐν ταῖς πρὸς ἀλλή-
λους συνηθείαις: οἱ μὲν γὰρ τοὺς φίλους παρόντας μόνον 
τιμῶσιν, οἱ δὲ καὶ μακρὰν ἀπόντας ἀγαπῶσιν, καὶ τὰς 
μὲν τῶν φαύλων συνηθείας ὀλίγος χρόνος διέλυσε, τὰς δὲ 
τῶν σπουδαίων φιλίας οὐδ' ἂν ὁ πᾶς αἰὼν ἐξαλείψειεν. 
Ἡγούμενος οὖν πρέπειν τοὺς δόξης ὀρεγομένους καὶ 
παιδείας ἀντιποιουμένους τῶν σπουδαίων ἀλλὰ μὴ τῶν 
φαύλων εἶναι μιμητὰς, ἀπέσταλκά σοι τόνδε τὸν λόγον 
δῶρον, τεκμήριον μὲν τῆς πρὸς ὑμᾶς εὐνοίας, σημεῖον δὲ 
τῆς πρὸς Ἱππόνικον συνηθείας: πρέπει γὰρ τοὺς παῖδας 
ὥσπερ τῆς οὐσίας οὕτω καὶ τῆς φιλίας τῆς πατρικῆς 
κληρονομεῖν. 
 Ὁρῶ δὲ καὶ τὴν τύχην ἡμῖν συλλαμβά-
νουσαν καὶ τὸν παρόντα καιρὸν συναγωνιζόμενον: σὺ μὲν 
γὰρ παιδείας ἐπιθυμεῖς, ἐγὼ δὲ παιδεύειν ἄλλους ἐπιχειρῶ, 
καὶ σοὶ μὲν ἀκμὴ φιλοσοφεῖν, ἐγὼ δὲ τοὺς φιλοσοφοῦντας 
ἐπανορθῶ. Ὅσοι μὲν οὖν πρὸς τοὺς ἑαυτῶν φίλους τοὺς 
προτρεπτικοὺς λόγους συγγράφουσιν, καλὸν μὲν ἔργον 
ἐπιχειροῦσιν, 
 οὐ μὴν περί γε τὸ κράτιστον τῆς φιλο-
σοφίας διατρίβουσιν: ὅσοι δὲ τοῖς νεωτέροις εἰσηγοῦνται, 
μὴ δι' ὧν τὴν δεινότητα τὴν ἐν τοῖς λόγοις ἀσκήσουσιν, ἀλλ' 
ὅπως τὰ τῶν τρόπων ἤθη σπουδαῖοι πεφυκέναι δόξουσιν, 
τοσούτῳ μᾶλλον ἐκείνων τοὺς ἀκούοντας ὠφελοῦσιν, 
ὅσον οἱ μὲν ἐπὶ λόγον μόνον παρακαλοῦσιν, οἱ δὲ [καὶ] τὸν 
τρόπον αὐτῶν ἐπανορθοῦσιν. 
  Διόπερ ἡμεῖς οὐ παράκλησιν εὑρόντες ἀλλὰ παρ-
αίνεσιν γράψαντες μέλλομέν σοι συμβουλεύειν, ὧν χρὴ τοὺς 
νεωτέρους ὀρέγεσθαι καὶ τίνων ἔργων ἀπέχεσθαι καὶ 
ποίοις τισὶν ἀνθρώποις ὁμιλεῖν καὶ πῶς τὸν ἑαυτῶν βίον 
οἰκονομεῖν. Ὅσοι γὰρ τοῦ βίου ταύτην τὴν ὁδὸν ἐπορεύθη-
σαν, οὗτοι μόνοι τῆς ἀρετῆς ἐφικέσθαι γνησίως ἠδυνήθη- 
σαν, ἧς οὐδὲν κτῆμα σεμνότερον οὐδὲ βεβαιότερόν ἐστιν. 
  Κάλλος μὲν γὰρ ἢ χρόνος ἀνήλωσεν ἢ νόσος ἐμάρανεν, 
πλοῦτος δὲ κακίας μᾶλλον ἢ καλοκαγαθίας ὑπηρέτης ἐστὶν, 
ἐξουσίαν μὲν τῇ ῥᾳθυμίᾳ παρασκευάζων, ἐπὶ δὲ τὰς ἡδονὰς 
τοὺς νέους παρακαλῶν: ῥώμη δὲ μετὰ μὲν φρονήσεως 
ὠφέλησεν, ἄνευ δὲ ταύτης πλείω τοὺς ἔχοντας ἔβλαψεν καὶ 
τὰ μὲν σώματα τῶν ἀσκούντων ἐκόσμησεν, ταῖς δὲ τῆς 
ψυχῆς ἐπιμελείαις ἐπεσκότησεν. 
 Ἡ δὲ τῆς ἀρετῆς 
κτῆσις οἷς ἂν ἀκιβδήλως ταῖς διανοίαις συναυξηθῇ, μόνη 
μὲν συγγηράσκει, πλούτου δὲ κρείττων, χρησιμωτέρα δ' εὐγε-
νείας ἐστὶν, τὰ μὲν τοῖς ἄλλοις ἀδύνατα δυνατὰ καθιστᾶσα, 
τὰ δὲ τῷ πλήθει φοβερὰ θαρσαλέως ὑπομένουσα, καὶ τὸν μὲν 
ὄκνον ψόγον, τὸν δὲ πόνον ἔπαινον ἡγουμένη. 
 Ῥᾴδιον 
δὲ τοῦτο καταμαθεῖν ἐστὶν ἔκ τε τῶν Ἡρακλέους ἄθλων 
καὶ τῶν Θησέως ἔργων, οἷς ἡ τῶν τρόπων ἀρετὴ τηλικοῦτον 
εὐδοξίας χαρακτῆρα τοῖς ἔργοις ἐπέβαλεν ὥστε μηδὲ τὸν 
ἅπαντα χρόνον δύνασθαι λήθην ἐμποιῆσαι τῶν ἐκείνοις 
πεπραγμένων. 
  Οὐ μὴν ἀλλὰ καὶ τὰς τοῦ πατρὸς προαιρέσεις ἀνα-
μνησθεὶς οἰκεῖον καὶ καλὸν ἕξεις παράδειγμα τῶν ὑπ' 
ἐμοῦ [σοι] λεγομένων. Οὐ γὰρ ὀλιγωρῶν τῆς ἀρετῆς οὐδὲ 
ῥᾳθυμῶν διετέλεσε τὸν βίον, ἀλλὰ τὸ μὲν σῶμα τοῖς πόνοις 
ἐγύμναζεν, τῇ δὲ ψυχῇ τοὺς κινδύνους ὑπέμενεν. Οὐδὲ 
τὸν πλοῦτον παρακαίρως ἠγάπα, ἀλλ' ἀπέλαυε μὲν τῶν 
παρόντων ἀγαθῶν ὡς θνητὸς, ἐπεμελεῖτο δὲ τῶν ὑπαρχόν-
των ὡς ἀθάνατος. 
 Οὐδὲ ταπεινῶς διῴκει τὸν αὑτοῦ 
βίον, ἀλλὰ φιλόκαλος ἦν καὶ μεγαλοπρεπὴς καὶ τοῖς φίλοις 
κοινὸς, καὶ μᾶλλον ἐθαύμαζεν τοὺς περὶ αὑτὸν σπουδά-
ζοντας ἢ τοὺς τῷ γένει προσήκοντας: ἡγεῖτο γὰρ εἶναι πρὸς 
ἑταιρείαν πολλῷ κρείττω φύσιν νόμου καὶ τρόπον γένους  
καὶ προαίρεσιν ἀνάγκης. 
 Ἐπιλίποι δ' ἂν ἡμᾶς ὁ πᾶς 
χρόνος εἰ πάσας τὰς ἐκείνου πράξεις καταριθμησαίμεθα. 
Ἀλλὰ τὸ μὲν ἀκριβὲς αὐτῶν ἐν ἑτέροις καιροῖς δηλώσομεν, 
δεῖγμα δὲ τῆς Ἱππονίκου φύσεως νῦν ἐξενηνόχαμεν, πρὸς ὃν 
δεῖ ζῆν ς' ὥσπερ πρὸς παράδειγμα, νόμον μὲν τὸν ἐκείνου 
τρόπον ἡγησάμενον, μιμητὴν δὲ καὶ ζηλωτὴν τῆς πατρῴας 
ἀρετῆς γιγνόμενον: αἰσχρὸν γὰρ τοὺς μὲν γραφεῖς ἀπεικά-
ζειν τὰ καλὰ τῶν ζῴων, τοὺς δὲ παῖδας μὴ μιμεῖσθαι τοὺς 
σπουδαίους τῶν γονέων. 
 Ἡγοῦ δὲ μηδενὶ τῶν ἀθλη-
τῶν οὕτω προσήκειν ἐπὶ τοὺς ἀνταγωνιστὰς ἀσκεῖν, ὡς 
σοὶ σκοπεῖν, ὅπως ἐνάμιλλος γενήσει τοῖς τοῦ πατρὸς 
ἐπιτηδεύμασιν. Οὕτω δὲ τὴν γνώμην οὐ δυνατὸν διατεθῆναι 
τὸν μὴ πολλῶν καὶ καλῶν ἀκουσμάτων πεπληρωμένον: τὰ 
μὲν γὰρ σώματα τοῖς συμμέτροις πόνοις, ἡ δὲ ψυχὴ τοῖς 
σπουδαίοις λόγοις αὔξεσθαι πέφυκεν. Διόπερ ἐγώ σοι 
πειράσομαι συντόμως ὑποθέσθαι, δι' ὧν ἄν μοι δοκεῖς 
ἐπιτηδευμάτων πλεῖστον πρὸς ἀρετὴν ἐπιδοῦναι καὶ παρὰ 
τοῖς ἄλλοις ἅπασιν ἀνθρώποις εὐδοκιμῆσαι. 
  Πρῶτον μὲν οὖν εὐσέβει τὰ πρὸς τοὺς θεοὺς μὴ 
μόνον θύων ἀλλὰ καὶ τοῖς ὅρκοις ἐμμένων: ἐκεῖνο μὲν γὰρ 
τῆς τῶν χρημάτων εὐπορίας σημεῖον, τοῦτο δὲ τῆς τῶν 
τρόπων καλοκαγαθίας τεκμήριον. Τίμα τὸ δαιμόνιον ἀεὶ 
μὲν, μάλιστα δὲ μετὰ τῆς πόλεως: οὕτω γὰρ δόξεις ἅμα τε 
τοῖς θεοῖς θύειν καὶ τοῖς νόμοις ἐμμένειν. 
 Τοιοῦτος 
γίγνου περὶ τοὺς γονεῖς, οἵους ἂν εὔξαιο περὶ σεαυτὸν γενέ-
σθαι τοὺς σεαυτοῦ παῖδας. Ἄσκει τῶν περὶ τὸ σῶμα γυμνα-
σίων μὴ τὰ πρὸς τὴν ῥώμην ἀλλὰ τὰ πρὸς τὴν ὑγίειαν: 
τούτου δ' ἂν ἐπιτύχοις, εἰ λήγοις τῶν πόνων ἔτι πονεῖν δυνά-
μενος. 
 Μήτε γέλωτα προπετῆ στέργε μήτε λόγον  
μετὰ θράσους ἀποδέχου: τὸ μὲν γὰρ ἀνόητον, τὸ δὲ μανικόν. 
Ἃ ποιεῖν αἰσχρὸν, ταῦτα νόμιζε μηδὲ λέγειν εἶναι καλόν. 
Ἔθιζε σεαυτὸν εἶναι μὴ σκυθρωπὸν ἀλλὰ σύννουν: δι' ἐκεῖνο 
μὲν γὰρ αὐθάδης, διὰ δὲ τοῦτο φρόνιμος εἶναι δόξεις. 
Ἡγοῦ μάλιστα σεαυτῷ πρέπειν κόσμον αἰσχύνην, δικαιοσύ-
νην, σωφροσύνην: τούτοις γὰρ ἅπασιν δοκεῖ κρατεῖσθαι τὸ 
τῶν νεωτέρων ἦθος. 
 Μηδέποτε μηδὲν αἰσχρὸν ποιή-
σας ἔλπιζε λήσειν: καὶ γὰρ ἂν τοὺς ἄλλους λάθῃς, σεαυτῷ 
σηνειδήσεις. Τοὺς μὲν θεοὺς φοβοῦ, τοὺς δὲ γονεῖς τίμα, 
τοὺς δὲ φίλους αἰσχύνου, τοῖς δὲ νόμοις πείθου. Τὰς 
ἡδονὰς θήρευε τὰς μετὰ δόξης: τέρψις γὰρ σὺν τῷ καλῷ 
μὲν ἄριστον, ἄνευ δὲ τούτου κάκιστον. 
 Εὐλαβοῦ τὰς 
διαβολὰς, κἂν ψευδεῖς ὦσιν: οἱ γὰρ πολλοὶ τὴν μὲν ἀλήθειαν 
ἀγνοοῦσιν, πρὸς δὲ τὴν δόξαν ἀποβλέπουσιν. Ἅπαντα 
δόκει ποιεῖν ὡς μηδένα λήσων: καὶ γὰρ ἂν παραυτίκα κρύ-
ψῃς, ὕστερον ὀφθήσει. Μάλιστα δ' ἂν εὐδοκιμοίης, εἰ 
φαίνοιο ταῦτα μὴ πράττων ἃ τοῖς ἄλλοις ἂν πράττουσιν 
ἐπιτιμῴης. 
 Ἐὰν ᾖς φιλομαθὴς, ἔσει πολυμαθής. Ἃ 
μὲν ἐπίστασαι, ταῦτα διαφύλαττε ταῖς μελέταις, ἃ δὲ μὴ 
μεμάθηκας, προσλάμβανε ταῖς ἐπιστήμαις: ὁμοίως γὰρ 
αἰσχρὸν ἀκούσαντα χρήσιμον λόγον μὴ μαθεῖν καὶ διδόμενόν 
τι ἀγαθὸν παρὰ τῶν φίλων μὴ λαβεῖν. Κατανάλισκε τὴν ἐν 
τῷ βίῳ σχολὴν εἰς τὴν τῶν λόγων φιληκοίαν: οὕτω γὰρ τὰ 
τοῖς ἄλλοις χαλεπῶς εὑρημένα συμβήσεταί σοι ῥᾳδίως μαν-
θάνειν. 
 Ἡγοῦ τῶν ἀκουσμάτων πολλὰ πολλῶν εἶναι 
χρημάτων κρείττω: τὰ μὲν γὰρ ταχέως ἀπολείπει, τὰ δὲ 
πάντα τὸν χρόνον παραμένει: σοφία γὰρ μόνον τῶν 
κτημάτων ἀθάνατον. Μὴ κατόκνει μακρὰν ὁδὸν πορεύεσ-
θαι πρὸς τοὺς διδάσκειν τι χρήσιμον ἐπαγγελλομένους: 
αἰσχρὸν γὰρ τοὺς μὲν ἐμπόρους τηλικαῦτα πελάγη διαπερᾶν 
ἕνεκα τοῦ πλείω ποιῆσαι τὴν ὑπάρχουσαν οὐσίαν, τοὺς δὲ  
νεωτέρους μηδὲ τὰς κατὰ γῆν πορείας ὑπομένειν ἐπὶ τῷ 
βελτίω καταστῆσαι τὴν αὑτῶν διάνοιαν. 
 Τῷ μὲν 
τρόπῳ γίγνου φιλοπροσήγορος, τῷ δὲ λόγῳ εὐπροσήγορος. 
Ἔστι δὲ φιλοπροσηγορίας μὲν τὸ προσφωνεῖν τοὺς ἀπαν-
τῶντας, εὐπροσηγορίας δὲ τὸ τοῖς λόγοις αὐτοῖς οἰκείως 
ἐντυγχάνειν. Ἡδέως μὲν ἔχε πρὸς ἅπαντας, χρῶ δὲ τοῖς 
βελτίστοις: οὕτω γὰρ τοῖς μὲν οὐκ ἀπεχθὴς ἔσει, τοῖς δὲ 
φίλος γενήσει. Τὰς ἐντεύξεις μὴ ποιοῦ πυκνὰς τοῖς 
αὐτοῖς, μηδὲ μακρὰς περὶ τῶν αὐτῶν: πλησμονὴ γὰρ 
ἁπάντων. 
 Γύμναζε σεαυτὸν πόνοις ἑκουσίοις, ὅπως 
ἂν δύνῃ καὶ τοὺς ἀκουσίους ὑπομένειν. Ὑφ' ὧν κρατεῖσθαι 
τὴν ψυχὴν αἰσχρὸν, τούτων ἐγκράτειαν ἄσκει πάντων, 
κέρδους, ὀργῆς, ἡδονῆς, λύπης. Ἔσει δὲ τοιοῦτος, ἐὰν 
κέρδη μὲν εἶναι νομίζῃς, δι' ὧν εὐδοκιμήσεις ἀλλὰ μὴ δι' 
ὧν εὐπορήσεις, τῇ δ' ὀργῇ παραπλησίως ἔχῃς πρὸς τοὺς 
ἁμαρτάνοντας, ὥσπερ ἂν πρὸς ἑαυτὸν ἁμαρτάνοντα καὶ 
τοὺς ἄλλους ἔχειν ἀξιώσειας, ἐν δὲ τοῖς τερπνοῖς ἐὰν 
αἰσχρὸν ὑπολάβῃς τῶν μὲν οἰκετῶν ἄρχειν, ταῖς δ' ἡδοναῖς 
δουλεύειν, ἐν δὲ τοῖς πονηροῖς ἐὰν τὰς τῶν ἄλλων ἀτυχίας 
ἐπιβλέπῃς καὶ σεαυτὸν ὡς ἄνθρωπος ὢν ὑπομιμνήσκῃς. 
Μᾶλλον τήρει τὰς τῶν λόγων ἢ τὰς τῶν χρημάτων 
παρακαταθήκας: δεῖ γὰρ τοὺς ἀγαθοὺς ἄνδρας τρόπον 
ὅρκου πιστότερον φαίνεσθαι παρεχομένους. Προσήκειν 
ἡγοῦ τοῖς πονηροῖς ἀπιστεῖν, ὥσπερ τοῖς χρηστοῖς 
πιστεύειν. Περὶ τῶν ἀπορρήτων μηδενὶ λέγε, πλὴν ἐὰν 
ὁμοίως συμφέρῃ τὰς πράξεις σιωπᾶσθαι σοί τε τῷ λέγοντι 
κἀκείνοις τοῖς ἀκούουσιν. 
 Ὅρκον ἐπακτὸν προσδέχου 
διὰ δύο προφάσεις, ἢ σαυτὸν αἰτίας αἰσχρᾶς ἀπολύων, ἢ 
φίλους ἐκ μεγάλων κινδύνων διασῴζων. Ἕνεκα δὲ χρημά-
των μηδένα θεῶν ὀμόσῃς, μηδ' ἂν εὐορκεῖν μέλλῃς:  
δόξεις γὰρ τοῖς μὲν ἐπιορκεῖν, τοῖς δὲ φιλοχρημάτως ἔχειν. 
  Μηδένα φίλον ποιοῦ, πρὶν ἂν ἐξετάσῃς πῶς κέ-
χρηται τοῖς πρότερον φίλοις: ἔλπιζε γὰρ αὐτὸν καὶ περὶ σὲ 
γενέσθαι τοιοῦτον, οἷος καὶ περὶ ἐκείνους γέγονεν. Βρα-
δέως μὲν φίλος γίγνου, γενόμενος δὲ πειρῶ διαμένειν. 
Ὁμοίως γὰρ αἰσχρὸν μηδένα φίλον ἔχειν καὶ πολλοὺς 
ἑταίρους μεταλλάττειν. Μήτε μετὰ βλάβης πειρῶ τῶν 
φίλων μήτ' ἄπειρος εἶναι τῶν ἑταίρων θέλε. Τοῦτο δὲ 
ποιήσεις, ἐὰν μὴ δεόμενος τὸ δεῖσθαι προσποιῇ. 
 Περὶ 
τῶν ῥητῶν ὡς ἀπορρήτων ἀνακοινοῦ: μὴ τυχὼν μὲν γὰρ 
οὐδὲν βλαβήσει, τυχὼν δὲ μᾶλλον αὐτῶν τὸν τρόπον ἐπιστή-
σει. Δοκίμαζε τοὺς φίλους ἔκ τε τῆς περὶ τὸν βίον 
ἀτυχίας καὶ τῆς ἐν τοῖς κινδύνοις κοινωνίας: τὸ μὲν γὰρ 
χρυσίον ἐν τῷ πυρὶ βασανίζομεν, τοὺς δὲ φίλους ἐν ταῖς 
ἀτυχίαις διαγιγνώσκομεν. Οὕτως ἄριστα χρήσει τοῖς φίλοις, 
ἐὰν μὴ προσμένῃς τὰς παρ' ἐκείνων δεήσεις, ἀλλ' αὐτεπάγ-
γελτος αὐτοῖς ἐν τοῖς καιροῖς βοηθῇς. 
 Ὁμοίως 
αἰσχρὸν εἶναι νόμιζε τῶν ἐχθρῶν νικᾶσθαι ταῖς κακοποιίαις 
καὶ τῶν φίλων ἡττᾶσθαι ταῖς εὐεργεσίαις. Ἀποδέχου τῶν 
ἑταίρων μὴ μόνον τοὺς ἐπὶ τοῖς κακοῖς δυσχεραίνοντας 
ἀλλὰ καὶ τοὺς ἐπὶ τοῖς ἀγαθοῖς μὴ φθονοῦντας: πολλοὶ γὰρ 
ἀτυχοῦσιν μὲν συνάχθονται, καλῶς δὲ πράττουσι φθονοῦσιν. 
Τῶν ἀπόντων φίλων μέμνησο πρὸς τοὺς παρόντας, ἵνα 
δοκῇς μηδὲ τούτων ἀπόντων ὀλιγωρεῖν. 
 Εἶναι βούλου 
τὰ περὶ τὴν ἐσθῆτα φιλόκαλος, ἀλλὰ μὴ καλλωπιστής. 
Ἔστι δὲ φιλοκάλου μὲν τὸ μεγαλοπρεπὲς, καλλωπιστοῦ δὲ 
τὸ περίεργον. Ἀγάπα τῶν ὑπαρχόντων ἀγαθῶν μὴ τὴν 
ὑπερβάλλουσαν κτῆσιν ἀλλὰ τὴν μετρίαν ἀπόλαυσιν. Κατα-
φρόνει τῶν περὶ τὸν πλοῦτον σπουδαζόντων μὲν, χρῆσθαι 
δὲ τοῖς ὑπάρχουσιν μὴ δυναμένων: παραπλήσιον γὰρ οἱ  
τοιοῦτοι πάσχουσιν, ὥσπερ ἂν εἴ τις ἵππον κτήσαιτο 
καλὸν κακῶς ἱππεύειν ἐπιστάμενος. 
 Πειρῶ τὸν 
πλοῦτον χρήματα καὶ κτήματα κατασκευάζειν: ἔστι δὲ 
χρήματα μὲν τοῖς ἀπολαύειν ἐπισταμένοις, κτήματα δὲ 
τοῖς κτᾶσθαι δυναμένοις. Τίμα τὴν ὑπάρχουσαν οὐσίαν 
δυοῖν ἕνεκεν, τοῦ τε ζημίαν μεγάλην ἐκτῖσαι δύνασθαι καὶ 
τοῦ φίλῳ σπουδαίῳ δυστυχοῦντι βοηθῆσαι: πρὸς δὲ τὸν 
ἄλλον βίον μηδὲν ὑπερβαλλόντως ἀλλὰ μετρίως αὐτὴν 
ἀγάπα. 
 Στέργε μὲν τὰ παρόντα, ζήτει δὲ τὰ βελτίω. 
Μηδενὶ συμφορὰν ὀνειδίσῃς: κοινὴ γὰρ ἡ τύχη καὶ τὸ 
μέλλον ἀόρατον. Τοὺς ἀγαθοὺς εὖ ποίει: καλὸς γὰρ θησαυ-
ρὸς παρ' ἀνδρὶ σπουδαίῳ χάρις ὀφειλομένη. Κακοὺς εὖ 
ποιῶν ὅμοια πείσει τοῖς τὰς ἀλλοτρίας κύνας σιτίζουσιν: 
ἐκεῖναί τε γὰρ τοὺς διδόντας ὥσπερ τοὺς τυχόντας 
ὑλακτοῦσιν οἵ τε κακοὶ τοὺς ὠφελοῦντας ὥσπερ τοὺς 
βλάπτοντας ἀδικοῦσιν. 
 Μίσει τοὺς κολακεύοντας 
ὥσπερ τοὺς ἐξαπατῶντας: ἀμφότεροι γὰρ πιστευθέντες 
τοὺς πιστεύσαντας ἀδικοῦσιν. Ἐὰν ἀποδέχῃ τῶν φίλων 
τοὺς πρὸς τὸ φαυλότατον χαριζομένους, οὐχ ἕξεις ἐν τῷ 
βίῳ τοὺς πρὸς τὸ βέλτιστον ἀπεχθανομένους. Γίγνου πρὸς 
τοὺς πλησιάζοντας ὁμιλητικὸς ἀλλὰ μὴ σεμνός: τὸν μὲν 
γὰρ τῶν ὑπεροπτικῶν ὄγκον μόλις ἂν οἱ δοῦλοι καρτερήσειαν, 
τὸν δὲ τῶν ὁμιλητικῶν τρόπον ἅπαντες ἡδέως ὑποφέρουσιν. 
Ὁμιλητικὸς δ' ἔσει μὴ δύσερις ὢν μηδὲ δυσάρεστος 
μηδὲ πρὸς πάντας φιλόνικος, μηδὲ πρὸς τὰς τῶν πλη-
σιαζόντων ὀργὰς τραχέως ἀπαντῶν, μηδ' ἂν ἀδίκως 
ὀργιζόμενοι τυγχάνωσιν, ἀλλὰ θυμουμένοις μὲν αὐτοῖς 
εἴκων, πεπαυμένοις δὲ τῆς ὀργῆς ἐπιπλήττων: μηδὲ παρὰ  
τὰ γελοῖα σπουδάζων, μηδὲ παρὰ τὰ σπουδαῖα τοῖς γελοίοις 
χαίρων: τὸ γὰρ ἄκαιρον πανταχοῦ λυπηρόν: μηδὲ τὰς 
χάριτας ἀχαρίστως χαριζόμενος, ὅπερ πάσχουσιν οἱ πολλοὶ, 
ποιοῦντες μὲν, ἀηδῶς δὲ τοῖς φίλοις ὑπουργοῦντες: μηδὲ 
φιλαίτιος ὢν, βαρὺ γὰρ, μηδὲ φιλεπιτιμητὴς, παροξυντι-
κὸν γάρ. 
 Μάλιστα μὲν εὐλαβοῦ τὰς ἐν τοῖς πότοις 
συνουσίας: ἐὰν δέ ποτέ σοι συμπέσῃ καιρὸς, ἐξανίστασο 
πρὸ μέθης. Ὅταν γὰρ ὁ νοῦς ὑπ' οἴνου διαφθαρῇ, ταὐτὰ 
πάσχει τοῖς ἅρμασι τοῖς τοὺς ἡνιόχους ἀποβαλοῦσιν: ἐκεῖνά 
τε γὰρ ἀτάκτως φέρεται διαμαρτάνοντα τῶν εὐθυνόντων ἥ 
τε ψυχὴ πολλὰ σφάλλεται διαφθαρείσης τῆς διανοίας. Ἀθά-
νατα μὲν φρόνει τῷ μεγαλόψυχος εἶναι, θνητὰ δὲ τῷ συμ-
μέτρως τῶν ὑπαρχόντων ἀπολαύειν. 
 Ἡγοῦ τὴν 
παιδείαν τοσούτῳ μεῖζον ἀγαθὸν εἶναι τῆς ἀπαιδευσίας, 
ὅσῳ τὰ μὲν ἄλλα μοχθηρὰ πάντες κερδαίνοντες πράττουσιν, 
αὕτη δὲ μόνη καὶ προσεζημίωσε τοὺς ἔχοντας: πολλάκις 
γὰρ ὧν τοῖς λόγοις ἐλύπησαν, τούτων τοῖς ἔργοις τὴν 
τιμωρίαν ἔδοσαν. Οὓς ἂν βούλῃ ποιήσασθαι φίλους, ἀγα-
θόν τι λέγε περὶ αὐτῶν πρὸς τοὺς ἀπαγγέλλοντας: ἀρχὴ 
γὰρ φιλίας μὲν ἔπαινος, ἔχθρας δὲ ψόγος. 
  Βουλευόμενος παραδείγματα ποιοῦ τὰ παρεληλυθότα 
τῶν μελλόντων: τὸ γὰρ ἀφανὲς ἐκ τοῦ φανεροῦ ταχίστην 
ἔχει τὴν διάγνωσιν. Βουλεύου μὲν βραδέως, ἐπιτέλει δὲ 
ταχέως τὰ δόξαντα. Ἡγοῦ κράτιστον εἶναι παρὰ μὲν τῶν 
θεῶν εὐτυχίαν, παρὰ δ' ἡμῶν αὐτῶν εὐβουλίαν. Περὶ ὧν 
ἂν αἰσχύνῃ παρρησιάσασθαι, βούλῃ δέ τισιν τῶν φίλων 
ἀνακοινώσασθαι, χρῶ τοῖς λόγοις ὡς περὶ ἀλλοτρίου του 
πράγματος: οὕτω γὰρ τὴν ἐκείνων τε γνώμην αἰσθήσει καὶ 
σεαυτὸν οὐ καταφανῆ ποιήσεις. 
 Ὅταν ὑπὲρ τῶν  
σεαυτοῦ μέλλῃς τινὶ συμβούλῳ χρῆσθαι, σκόπει πρῶτον 
πῶς τὰ ἑαυτοῦ διῴκησεν: ὁ γὰρ κακῶς διανοηθεὶς περὶ 
τῶν οἰκείων οὐδέποτε καλῶς βουλεύσεται περὶ τῶν ἀλλο-
τρίων. Οὕτω δ' ἂν μάλιστα βουλεύεσθαι παροξυνθείης εἰ 
τὰς συμφορὰς τὰς ἐκ τῆς ἀβουλίας ἐπιβλέψειας: καὶ γὰρ 
τῆς ὑγιείας πλείστην ἐπιμέλειαν ἔχομεν, ὅταν τὰς λύπας 
τὰς ἐκ τῆς ἀρρωστίας ἀναμνησθῶμεν. 
 Μιμοῦ τὰ 
τῶν βασιλέων ἤθη καὶ δίωκε τὰ ἐκείνων ἐπιτηδεύματα: 
δόξεις γὰρ αὐτοὺς ἀποδέχεσθαι καὶ ζηλοῦν, ὥστε σοι 
συμβήσεται παρά τε τῷ πλήθει μᾶλλον εὐδοκιμεῖν καὶ τὴν 
παρ' ἐκείνων εὔνοιαν βεβαιοτέραν ἔχειν. Πείθου μὲν καὶ 
τοῖς νόμοις τοῖς ὑπὸ τῶν βασιλέων κειμένοις, ἰσχυρότατον 
μέντοι νόμον ἡγοῦ τὸν ἐκείνων τρόπον. Ὥσπερ γὰρ 
τὸν ἐν δημοκρατίᾳ πολιτευόμενον τὸ πλῆθος δεῖ θεραπεύειν, 
οὕτω καὶ τὸν ἐν μοναρχίᾳ κατοικοῦντα τὸν βασιλέα προσή-
κει θαυμάζειν. 
 Εἰς ἀρχὴν κατασταθεὶς μηδενὶ χρῶ 
πονηρῷ πρὸς τὰς διοικήσεις: ὧν γὰρ ἂν ἐκεῖνος ἁμάρτῃ, 
σοὶ τὰς αἰτίας ἀναθήσουσιν. Ἐκ τῶν κοινῶν ἐπιμελειῶν 
ἀπαλλάττου μὴ πλουσιώτερος ἀλλ' ἐνδοξότερος: πολλῶν γὰρ 
χρημάτων κρείττων ὁ παρὰ τοῦ πλήθους ἔπαινος. Μηδενὶ 
πονηρῷ πράγματι μήτε παρίστασο μήτε συνηγόρει: δόξεις 
γὰρ καὶ αὐτὸς τοιαῦτα πράττειν, οἷα ἂν τοῖς ἄλλοις 
πράττουσιν βοηθῇς. 
 Παρασκεύαζε σεαυτὸν πλεον-
εκτεῖν μὲν δύνασθαι, ἀνέχου δὲ τὸ ἴσον ἔχων, ἵνα δοκῇς 
ὀρέγεσθαι τῆς δικαιοσύνης μὴ δι' ἀσθένειαν ἀλλὰ δι' ἐπιεί-
κειαν. Μᾶλλον ἀποδέχου δικαίαν πενίαν ἢ πλοῦτον ἄδικον: 
τοσούτῳ γὰρ κρείττων δικαιοσύνη χρημάτων, ὅσῳ τὰ μὲν 
ζῶντας μόνον ὠφελεῖ, τὸ δὲ καὶ τελευτήσασι δόξαν παρα-
σκευάζει, κἀκείνων μὲν τοῖς φαύλοις μέτεστιν, τούτου 
δὲ τοῖς μοχθηροῖς ἀδύνατον μεταλαβεῖν. 
 Μηδένα  
ζήλου τῶν ἐξ ἀδικίας κερδαινόντων, ἀλλὰ μᾶλλον ἀποδέχου 
τοὺς μετὰ δικαιοσύνης ζημιωθέντας: οἱ γὰρ δίκαιοι 
τῶν ἀδίκων εἰ μηδὲν ἄλλο πλεονεκτοῦσιν, ἀλλ' οὖν ἐλπίσιν 
γε σπουδαίαις ὑπερέχουσιν. 
 Πάντων μὲν ἐπιμελοῦ 
τῶν περὶ τὸν βίον, μάλιστα δὲ τὴν σαυτοῦ φρόνησιν 
ἄσκει: μέγιστον γὰρ ἐν ἐλαχίστῳ νοῦς ἀγαθὸς ἐν ἀνθρώ-
που σώματι. Πειρῶ τῷ μὲν σώματι εἶναι φιλόπονος, 
τῇ δὲ ψυχῇ φιλόσοφος, ἵνα τῷ μὲν ἐπιτελεῖν δύνῃ τὰ 
δόξαντα, τῇ δὲ προορᾶν ἐπίστῃ τὰ συμφέροντα. 
 Πᾶν 
ὅ τι ἂν μέλλῃς ἐρεῖν, πρότερον ἐπισκόπει τῇ γνώμῃ: πολ-
λοῖς γὰρ ἡ γλῶττα προτρέχει τῆς διανοίας. Νόμιζε μηδὲν 
εἶναι τῶν ἀνθρωπίνων βέβαιον: οὕτω γὰρ οὔτ' εὐτυχῶν ἔσει 
περιχαρὴς οὔτε δυστυχῶν περίλυπος. Δύο ποιοῦ καιροὺς 
τοῦ λέγειν, ἢ περὶ ὧν οἶσθα σαφῶς, ἢ περὶ ὧν ἀναγκαῖον 
εἰπεῖν. Ἐν τούτοις γὰρ μόνοις ὁ λόγος τῆς σιγῆς κρείττων, 
ἐν δὲ τοῖς ἄλλοις ἄμεινον σιγᾶν ἢ λέγειν. 
  Χαῖρε μὲν ἐπὶ τοῖς συμβαίνουσιν τῶν ἀγαθῶν, 
λυποῦ δὲ μετρίως ἐπὶ τοῖς γιγνομένοις τῶν κακῶν, γίγνου 
δὲ τοῖς ἄλλοις μηδ' ἐν ἑτέροις ὢν κατάδηλος: ἄτοπον γὰρ 
τὴν μὲν οὐσίαν ἐν ταῖς οἰκίαις ἀποκρύπτειν, τὴν δὲ 
διάνοιαν φανερὰν ἔχοντα περιπατεῖν. 
 Μᾶλλον εὐλα-
βοῦ ψόγον ἢ κίνδυνον: δεῖ γὰρ εἶναι φοβερὰν τοῖς μὲν 
φαύλοις τὴν τοῦ βίου τελευτὴν, τοῖς δὲ σπουδαίοις τὴν ἐν 
τῷ ζῆν ἀδοξίαν. Μάλιστα μὲν πειρῶ ζῆν κατὰ τὴν ἀσφά-
λειαν: ἐὰν δέ ποτέ σοι συμβῇ κινδυνεύειν, ζήτει τὴν ἐκ 
τοῦ πολέμου σωτηρίαν μετὰ καλῆς δόξης, ἀλλὰ μὴ μετ' 
αἰσχρᾶς φήμης: τὸ μὲν γὰρ τελευτῆσαι πάντων ἡ πεπρω-
μένη κατέκρινεν, τὸ δὲ καλῶς ἀποθανεῖν ἴδιον τοῖς σπου-
δαίοις ἀπένειμεν.  
  Καὶ μὴ θαυμάσῃς, εἰ πολλὰ τῶν εἰρημένων οὐ 
πρέπει σοι πρὸς τὴν νῦν παροῦσαν ἡλικίαν: οὐδὲ γὰρ ἐμὲ 
τοῦτο διέλαθεν: ἀλλὰ προειλόμην διὰ τῆς αὐτῆς πραγματείας 
ἅμα τοῦ τε παρόντος βίου συμβουλίαν ἐξενεγκεῖν καὶ τοῦ 
μέλλοντος χρόνου παράγγελμα καταλιπεῖν. Τὴν μὲν γὰρ 
τούτων χρείαν ῥᾳδίως εἰδήσεις, τὸν δὲ μετ' εὐνοίας 
συμβουλεύοντα χαλεπῶς εὑρήσεις. Ὅπως οὖν μὴ παρ' 
ἑτέρου τὰ λοιπὰ ζητῇς, ἀλλ' ἐντεῦθεν ὥσπερ ἐκ ταμιείου 
προφέρῃς, ᾠήθην δεῖν μηδὲν παραλιπεῖν ὧν ἔχω σοι 
συμβουλεύειν. 
  Πολλὴν δ' ἂν τοῖς θεοῖς χάριν σχοίην, εἰ μὴ δια-
μάρτοιμι τῆς δόξης ἧς ἔχων περὶ σοῦ τυγχάνω. Τῶν μὲν 
γὰρ ἄλλων τοὺς πλείστους εὑρήσομεν, ὥσπερ τῶν σιτίων 
τοῖς ἡδίστοις μᾶλλον ἢ τοῖς ὑγιεινοτάτοις χαίροντας, οὕτω 
καὶ τῶν φίλων τοῖς συνεξαμαρτάνουσι πλησιάζοντας ἀλλ' 
οὐ τοῖς νουθετοῦσιν. Σὲ δὲ νομίζω τοὐναντίον τούτων 
ἐγνωκέναι, τεκμηρίῳ χρώμενος τῇ περὶ τὴν ἄλλην παιδείαν 
φιλοπονίᾳ: τὸν γὰρ αὑτῷ τὰ βέλτιστα πράττειν ἐπιτάττοντα, 
τοῦτον εἰκὸς καὶ τῶν ἄλλων τοὺς ἐπὶ τὴν ἀρετὴν παρα-
καλοῦντας ἀποδέχεσθαι. 
 Μάλιστα δ' ἂν παροξυνθείης 
ὀρεχθῆναι τῶν καλῶν ἔργων, εἰ καταμάθοις ὅτι καὶ τὰς 
ἡδονὰς ἐκ τούτων μάλιστα γνησίως ἔχομεν. Ἐν μὲν γὰρ 
τῷ ῥᾳθυμεῖν καὶ τὰς πλησμονὰς ἀγαπᾶν εὐθὺς αἱ λῦπαι 
ταῖς ἡδοναῖς παραπεπήγασιν, τὸ δὲ περὶ τὴν ἀρετὴν φιλο-
πονεῖν καὶ σωφρόνως τὸν αὑτοῦ βίον οἰκονομεῖν ἀεὶ 
τὰς τέρψεις εἰλικρινεῖς καὶ βεβαιοτέρας ἀποδίδωσιν: 
κἀκεῖ μὲν πρότερον ἡσθέντες ὕστερον ἐλυπήθησαν, 
ἐνταῦθα δὲ μετὰ τὰς λύπας τὰς ἡδονὰς ἔχομεν. Ἐν πᾶσι 
δὲ τοῖς ἔργοις οὐχ οὕτω τῆς ἀρχῆς μνημονεύομεν, ὡς τῆς 
τελευτῆς αἴσθησιν λαμβάνομεν: τὰ γὰρ πλεῖστα τῶν περὶ  
τὸν βίον οὐ δι' αὐτὰ τὰ πράγματα ποιοῦμεν, ἀλλὰ τῶν 
ἀποβαινόντων ἕνεκεν διαπονοῦμεν. 
 Ἐνθυμοῦ δ' ὅτι 
τοῖς μὲν φαύλοις ἐνδέχεται τὰ τυχόντα πράττειν: εὐθὺς 
γὰρ τοῦ βίου τοιαύτην πεποίηνται τὴν ὑπόθεσιν: τοῖς δὲ 
σπουδαίοις οὐχ οἷόν τε τῆς ἀρετῆς ἀμελεῖν διὰ τὸ πολλοὺς 
ἔχειν τοὺς ἐπιπλήττοντας. Πάντες γὰρ μισοῦσιν οὐχ οὕτω 
τοὺς ἐξαμαρτάνοντας ὡς τοὺς ἐπιεικεῖς μὲν φήσαντας εἶναι 
μηδὲν δὲ τῶν τυχόντων διαφέροντας, εἰκότως: 
 ὅπου 
γὰρ τοὺς τῷ λόγῳ μόνον ψευδομένους ἀποδοκιμάζομεν, ἦ 
πού γε τοὺς τῷ βίῳ παντὶ ἐλαττουμένους οὐ φαύλους εἶναι 
φήσωμεν; Δικαίως δ' ἂν τοὺς τοιούτους ὑπολάβοιμεν μὴ 
μόνον εἰς αὑτοὺς ἁμαρτάνειν ἀλλὰ καὶ τῆς τύχης εἶναι 
προδότας: ἡ μὲν γὰρ αὐτοῖς χρήματα καὶ δόξαν καὶ 
φίλους ἐνεχείρισεν, οἱ δὲ σφᾶς αὐτοὺς ἀναξίους τῆς 
ὑπαρχούσης εὐδαιμονίας κατέστησαν. 
 Εἰ δὲ δεῖ 
θνητὸν ὄντα τῆς τῶν θεῶν στοχάσασθαι διανοίας, 
ἡγοῦμαι κἀκείνους ἐπὶ τοῖς οἰκειοτάτοις μάλιστα δηλῶσαι 
πῶς ἔχουσι πρὸς τοὺς φαύλους καὶ τοὺς σπουδαίους τῶν 
ἀνθρώπων. Ζεὺς γὰρ Ἡρακλέα καὶ Τάνταλον γεννήσας, 
ὡς οἱ μῦθοι λέγουσι καὶ πάντες πιστεύουσι, τὸν μὲν 
διὰ τὴν ἀρετὴν ἀθάνατον ἐποίησεν, τὸν δὲ διὰ τὴν 
κακίαν ταῖς μεγίσταις τιμωρίαις ἐκόλασεν. 
 Οἷς δεῖ 
παραδείγμασι χρώμενόν ς' ὀρέγεσθαι τῆς καλοκαγαθίας, 
καὶ μὴ μόνον τοῖς ὑφ' ἡμῶν εἰρημένοις ἐμμένειν ἀλλὰ 
καὶ τῶν ποιητῶν τὰ βέλτιστα μανθάνειν καὶ τῶν 
ἄλλων σοφιστῶν εἴ τι χρήσιμον εἰρήκασιν ἀναγιγνώσκειν. 
Ὥσπερ γὰρ τὴν μέλιτταν ὁρῶμεν ἐφ' ἅπαντα μὲν τὰ  
βλαστήματα καθιζάνουσαν, ἀφ' ἑκάστου δὲ τὰ βέλτιστα 
λαμβάνουσαν, οὕτω δεῖ καὶ τοὺς παιδείας ὀρεγομένους 
μηδενὸς μὲν ἀπείρως ἔχειν, πανταχόθεν δὲ τὰ χρήσιμα 
συλλέγειν. Μόλις γὰρ ἄν τις ἐκ ταύτης τῆς ἐπιμελείας τὰς 
τῆς φύσεως ἁμαρτίας ἐπικρατήσειεν.  