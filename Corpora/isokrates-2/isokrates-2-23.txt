
{Ἐπιστολαὶ ςʹ 
ΤΟΙΣ ΙΑΣΟΝΟΣ ΠΑΙΣΙΝ} 
  Ἀπήγγειλέ τίς μοι τῶν πρεσβευσάντων ὡς ὑμᾶς 
ὅτι καλέσαντες αὐτὸν ἄνευ τῶν ἄλλων ἐρωτήσαιτ' εἰ 
πεισθείην ἂν ἀποδημῆσαι καὶ διατρῖψαι παρ' ὑμῖν. Ἐγὼ δ' 
ἕνεκα μὲν τῆς Ἰάσονος καὶ Πολυαλκοῦς ξενίας ἡδέως ἂν 
ἀφικοίμην ὡς ὑμᾶς: οἶμαι γὰρ ἂν τὴν ὁμιλίαν τὴν γενο-
μένην ἅπασιν ἡμῖν συνενεγκεῖν: 
 ἀλλὰ γὰρ ἐμποδίζει 
με πολλὰ, μάλιστα μὲν τὸ μὴ δύνασθαι πλανᾶσθαι καὶ τὸ 
μὴ πρέπειν ἐπιξενοῦσθαι τοῖς τηλικούτοις, ἔπειθ' ὅτι 
πάντες οἱ πυθόμενοι τὴν ἀποδημίαν δικαίως ἄν μου κατα-
φρονήσειαν, εἰ προῃρημένος τὸν ἄλλον χρόνον ἡσυχίαν 
ἄγειν ἐπὶ γήρως ἀποδημεῖν ἐπιχειροίην ὅτ' εἰκὸς ἦν, εἰ 
καὶ πρότερον ἄλλοθί που διέτριβον, νῦν οἴκαδε σπεύδειν, 
οὕτως ὑπογυίου μοι τῆς τελευτῆς οὔσης. 
 Πρὸς δὲ 
τούτοις φοβοῦμαι καὶ τὴν πόλιν: χρὴ γὰρ τἀληθῆ λέγειν. 
Ὁρῶ γὰρ τὰς συμμαχίας τὰς πρὸς αὐτὴν γιγνομένας 
ταχέως διαλυομένας. Εἰ δή τι συμβαίη καὶ πρὸς ὑμᾶς 
τοιοῦτον, εἰ καὶ τὰς αἰτίας καὶ τοὺς κινδύνους διαφυγεῖν  
δυνηθείην, ὃ χαλεπόν ἐστιν, ἀλλ' οὖν αἰσχυνθείην ἂν, εἴτε 
διὰ τὴν πόλιν δόξαιμί τισιν ὑμῶν ἀμελεῖν, εἴτε δι' ὑμᾶς 
τῆς πόλεως ὀλιγωρεῖν. Μὴ κοινοῦ δὲ τοῦ συμφέροντος 
ὄντος οὐκ οἶδ' ὅπως ἂν ἀμφοτέροις ἀρέσκειν δυνηθείην. Αἱ 
μὲν οὖν αἰτίαι, δι' ἃς οὐκ ἔξεστί μοι ποιεῖν ἃ βούλομαι, 
τοιαῦται συμβεβήκασιν. 
  Οὐ μὴν περὶ τῶν ἐμαυτοῦ μόνον ἐπιστείλας οἶμαι δεῖν 
ἀμελήσαι τῶν ὑμετέρων, ἀλλ' ἅπερ ἂν παραγενόμενος πρὸς 
ὑμᾶς διελέχθην, πειράσομαι καὶ νῦν περὶ τῶν αὐτῶν τού-
των ὅπως ἂν δύνωμαι διεξελθεῖν. Μηδὲν δ' ὑπολάβητε 
τοιοῦτον, ὡς ἄρ' ἐγὼ ταύτην ἔγραψα τὴν ἐπιστολὴν οὐχ 
ἕνεκα τῆς ὑμετέρας ξενίας, ἀλλ' ἐπίδειξιν ποιήσασθαι 
βουλόμενος. Οὐ γὰρ εἰς τοῦθ' ἥκω μανίας ὥστ' ἀγνοεῖν 
ὅτι κρείττω μὲν γράψαι τῶν πρότερον διαδεδομένων οὐκ 
ἂν δυναίμην, τοσοῦτον τῆς ἀκμῆς ὑστερῶν, χείρω δ' 
ἐξενεγκὼν πολὺ φαυλοτέραν ἂν λάβοιμι δόξαν τῆς νῦν 
ἡμῖν ὑπαρχούσης. 
 Ἔπειτ' εἴπερ ἐπιδείξει προσεῖχον τὸν 
νοῦν, ἀλλὰ μὴ πρὸς ὑμᾶς ἐσπούδαζον, οὐκ ἂν ταύτην ἐξ 
ἁπασῶν προειλόμην τὴν ὑπόθεσιν, περὶ ἧς χαλεπόν ἐστιν 
ἐπιεικῶς εἰπεῖν, ἀλλὰ πολὺ καλλίους ἑτέρας ἂν εὗρον καὶ 
μᾶλλον λόγον ἐχούσας. Ἀλλὰ γὰρ οὔτε πρότερον οὐδὲ 
πώποτ' ἐφιλοτιμήθην ἐπὶ τούτοις, ἀλλ' ἐφ' ἑτέροις μᾶλλον, 
ἃ τοὺς πολλοὺς διαλέληθεν, οὔτε νῦν ἔχων ταύτην τὴν διά-
νοιαν ἐπραγματευσάμην, 
 ἀλλ' ὑμᾶς μὲν ὁρῶν ἐν πολλοῖς 
καὶ μεγάλοις πράγμασιν ὄντας, αὐτὸς δ' ἀποφήνασθαι 
βουλόμενος ἣν ἔχω γνώμην περὶ αὐτῶν. Ἡγοῦμαι δὲ 
συμβουλεύειν μὲν ἀκμὴν ἔχειν, _αἱ γὰρ ἐμπειρίαι 
παιδεύουσι τοὺς τηλικούτους καὶ ποιοῦσι μᾶλλον τῶν 
ἄλλων δύνασθαι καθορᾶν τὸ βέλτιστον, _εἰπεῖν δὲ περὶ  
τῶν προτεθέντων ἐπιχαρίτως καὶ μουσικῶς καὶ διαπε-
πονημένως οὐκέτι τῆς ἡμετέρας ἡλικίας ἐστὶν, ἀλλ' 
ἀγαπῴην ἂν εἰ μὴ παντάπασιν ἐκλελυμένως διαλεχθείην περὶ 
αὐτῶν. 
  Μὴ θαυμάζετε δ' ἄν τι φαίνωμαι λέγων ὧν πρότερον 
ἀκηκόατε: τῷ μὲν γὰρ ἴσως ἄκων ἂν ἐντύχοιμι, τὸ δὲ καὶ 
προειδὼς, εἰ πρέπον εἰς τὸν λόγον εἴη, προσλάβοιμι: καὶ 
γὰρ ἂν ἄτοπος εἴην, εἰ τοὺς ἄλλους ὁρῶν τοῖς ἐμοῖς 
χρωμένους αὐτὸς μόνος ἀπεχοίμην τῶν ὑπ' ἐμοῦ πρότερον 
εἰρημένων. Τούτου δ' ἕνεκα ταῦτα προεῖπον, ὅτι τὸ πρῶτον 
ἐπιφερόμενον ἓν τῶν τεθρυλημένων ἐστίν. 
 Εἴθισμαι 
γὰρ λέγειν πρὸς τοὺς περὶ τὴν φιλοσοφίαν τὴν ἡμετέραν 
διατρίβοντας ὅτι τοῦτο πρῶτον δεῖ σκέψασθαι, τί τῷ λόγῳ 
καὶ τοῖς τοῦ λόγου μέρεσι διαπρακτέον ἐστίν: ἐπειδὰν δὲ 
τοῦθ' εὕρωμεν καὶ διακριβωσώμεθα, ζητητέον εἶναί φημι τὰς 
ἰδέας, δι' ὧν ταῦτ' ἐξεργασθήσεται καὶ λήψεται τέλος ὅπερ 
ὑπεθέμεθα. Καὶ ταῦτα φράζω μὲν ἐπὶ τῶν λόγων, ἔστιν δὲ 
τοῦτο στοιχεῖον καὶ κατὰ τῶν ἄλλων ἁπάντων καὶ κατὰ τῶν 
ὑμετέρων πραγμάτων. 
 Οὐδὲν γὰρ οἷόν τ' ἐστὶ πραχθῆ-
ναι νοῦν ἐχόντως, ἂν μὴ τοῦτο πρῶτον μετὰ πολλῆς προ-
νοίας λογίσησθε καὶ βουλεύσησθε, πῶς χρὴ τὸν ἐπίλοιπον 
χρόνον ὑμῶν αὐτῶν προστῆναι καὶ τίνα βίον προελέσθαι 
καὶ ποίας δόξης ὀριγνηθῆναι καὶ ποτέρας τῶν τιμῶν ἀγα-
πῆσαι, τὰς παρ' ἑκόντων γιγνομένας ἢ τὰς παρ' ἀκόντων 
τῶν πολιτῶν: ταῦτα δὲ διορισαμένους τότ' ἤδη τὰς πράξεις 
τὰς καθ' ἑκάστην τὴν ἡμέραν σκεπτέον, ὅπως συντενοῦσι  
πρὸς τὰς ὑποθέσεις τὰς ἐξ ἀρχῆς γενομένας. 
 Καὶ 
τοῦτον μὲν τὸν τρόπον ζητοῦντες καὶ φιλοσοφοῦντες 
ὥσπερ σκοποῦ κειμένου στοχάσεσθε τῇ ψυχῇ καὶ μᾶλλον 
ἐπιτεύξεσθε τοῦ συμφέροντος: ἂν δὲ μηδεμίαν ποιήσησθε 
τοιαύτην ὑπόθεσιν, ἀλλὰ τὸ προσπῖπτον ἐπιχειρῆτε πράτ-
τειν, ἀναγκαῖόν ἐστιν ὑμᾶς ταῖς διανοίαις πλανᾶσθαι καὶ 
πολλῶν διαμαρτάνειν πραγμάτων. 
  Ἴσως ἂν οὖν τις τῶν εἰκῇ ζῆν προῃρημένων τοὺς 
μὲν τοιούτους λογισμοὺς διασύρειν ἐπιχειρήσειεν, ἀξιώσειε 
δ' ἂν ἤδη με συμβουλεύειν περὶ τῶν προειρημένων. Ἔστιν 
οὖν οὐκ ὀκνητέον ἀποφήνασθαι περὶ αὐτῶν ἃ τυγχάνω 
γιγνώσκων. Ἐμοὶ γὰρ αἱρετώτερος ὁ βίος εἶναι δοκεῖ καὶ 
βελτίων ὁ τῶν ἰδιωτευόντων ἢ τῶν τυραννούντων, καὶ τὰς 
τιμὰς ἡδίους ἡγοῦμαι τὰς ἐν ταῖς πολιτείαις ἢ τὰς ἐν ταῖς 
μοναρχίαις: καὶ περὶ τούτων λέγειν ἐπιχειρήσω. 
 Καί-
τοι μ' οὐ λέληθεν ὅτι πολλοὺς ἕξω τοὺς ἐναντιουμένους, 
καὶ μάλιστα τοὺς περὶ ὑμᾶς. Οἶμαι γὰρ οὐχ ἥκιστα τού-
τους ἐπὶ τὴν τυραννίδα παροξύνειν ὑμᾶς: σκοποῦσι γὰρ 
οὐ πανταχῇ τὴν φύσιν τοῦ πράγματος, ἀλλὰ πολλὰ 
παραλογίζονται σφᾶς αὐτούς. Τὰς μὲν γὰρ ἐξουσίας καὶ 
τὰ κέρδη καὶ τὰς ἡδονὰς ὁρῶσιν, καὶ τούτων ἀπολαύσεσθαι 
προσδοκῶσιν, τὰς δὲ ταραχὰς καὶ τοὺς φόβους καὶ τὰς 
συμφορὰς τὰς τοῖς ἄρχουσιν συμπιπτούσας καὶ τοῖς φίλοις 
αὐτῶν οὐ θεωροῦσιν, ἀλλὰ πεπόνθασιν ὅπερ οἱ τοῖς αἰσχίσ-
τοις καὶ παρανομωτάτοις τῶν ἔργων ἐπιχειροῦντες. 
Καὶ γὰρ ἐκεῖνοι τὰς μὲν πονηρίας τὰς τῶν πραγμάτων οὐκ 
ἀγνοοῦσιν, ἐλπίζουσιν δ' ὅσον μὲν ἀγαθόν ἐστιν ἐν αὐτοῖς, 
τοῦτο μὲν ἐκλήψεσθαι, τὰ δὲ δεινὰ πάντα τὰ προσόντα τῷ 
πράγματι καὶ τὰ κακὰ διαφεύξεσθαι, καὶ διοικήσειν τὰ περὶ  
σφᾶς αὐτοὺς οὕτως ὥστε τῶν μὲν κινδύνων εἶναι πόρρω, 
τῶν δ' ὠφελειῶν ἐγγύς. 
 Τοὺς μὲν οὖν ταύτην ἔχοντας 
τὴν διάνοιαν ζηλῶ τῆς ῥᾳθυμίας, αὐτὸς δ' αἰσχυνθείην ἂν, 
εἰ συμβουλεύων ἑτέροις ἐκείνων ἀμελήσας τὸ ἐμαυτῷ 
συμφέρον ποιοίην καὶ μὴ παντάπασιν ἔξω θεὶς ἐμαυτὸν 
καὶ τῶν ὠφελειῶν καὶ τῶν ἄλλων ἁπάντων τὰ βέλτιστα 
παραινοίην. Ὡς οὖν ἐμοῦ ταύτην ἔχοντος τὴν γνώμην, 
οὕτω μοι προσέχετε τὸν νοῦν ...  