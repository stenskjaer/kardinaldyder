
  Ἐπειδὴ Ἀθήναζε οἴκοθεν ἐκ Κλαζομενῶν ἀφικόμεθα, 
κατ' ἀγορὰν ἐνετύχομεν Ἀδειμάντῳ τε καὶ Γλαύκωνι: καί 
μου λαβόμενος τῆς χειρὸς ὁ Ἀδείμαντος, Χαῖρ', ἔφη, ὦ 
Κέφαλε, καὶ εἴ του δέῃ τῶν τῇδε ὧν ἡμεῖς δυνατοί, φράζε. 
  Ἀλλὰ μὲν δή, εἶπον ἐγώ, πάρειμί γε ἐπ' αὐτὸ τοῦτο, 
δεησόμενος ὑμῶν. 
  Λέγοις ἄν, ἔφη, τὴν δέησιν. 
  Καὶ ἐγὼ εἶπον: Τῷ ἀδελφῷ ὑμῶν τῷ ὁμομητρίῳ τί ἦν 
ὄνομα; οὐ γὰρ μέμνημαι. παῖς δέ που ἦν, ὅτε τὸ πρότερον 
ἐπεδήμησα δεῦρο ἐκ Κλαζομενῶν: πολὺς δὲ ἤδη χρόνος ἐξ 
ἐκείνου. τῷ μὲν γὰρ πατρί, δοκῶ, Πυριλάμπης ὄνομα. 
  Πάνυ γε, ἔφη. 
  Αὐτῷ δέ γε; 
  Ἀντιφῶν. ἀλλὰ τί μάλιστα πυνθάνῃ; 
  Οἵδε, εἶπον ἐγώ, πολῖταί τ' ἐμοί εἰσι, μάλα φιλόσοφοι, 
ἀκηκόασί τε ὅτι οὗτος ὁ Ἀντιφῶν Πυθοδώρῳ τινὶ Ζήνωνος 
ἑταίρῳ πολλὰ ἐντετύχηκε, καὶ τοὺς λόγους, οὕς ποτε Σω-
κράτης καὶ Ζήνων καὶ Παρμενίδης διελέχθησαν, πολλάκις 
ἀκούσας τοῦ Πυθοδώρου ἀπομνημονεύει.  
  Ἀληθῆ, ἔφη, λέγεις. 
  Τούτων τοίνυν, εἶπον, δεόμεθα διακοῦσαι. 
  Ἀλλ' οὐ χαλεπόν, ἔφη: μειράκιον γὰρ ὢν αὐτοὺς εὖ 
μάλα διεμελέτησεν, ἐπεὶ νῦν γε κατὰ τὸν πάππον τε καὶ 
ὁμώνυμον πρὸς ἱππικῇ τὰ πολλὰ διατρίβει. ἀλλ' εἰ δεῖ, 
ἴωμεν παρ' αὐτόν: ἄρτι γὰρ ἐνθένδε οἴκαδε οἴχεται, οἰκεῖ δὲ 
ἐγγὺς ἐν Μελίτῃ. 
  Ταῦτα εἰπόντες ἐβαδίζομεν, καὶ κατελάβομεν τὸν Ἀν-
τιφῶντα οἴκοι, χαλινόν τινα χαλκεῖ ἐκδιδόντα σκευάσαι: 
ἐπειδὴ δὲ ἐκείνου ἀπηλλάγη οἵ τε ἀδελφοὶ ἔλεγον αὐτῷ 
ὧν ἕνεκα παρεῖμεν, ἀνεγνώρισέν τέ με ἐκ τῆς προτέρας 
ἐπιδημίας καί με ἠσπάζετο, καὶ δεομένων ἡμῶν διελθεῖν τοὺς 
λόγους, τὸ μὲν πρῶτον ὤκνει_πολὺ γὰρ ἔφη ἔργον εἶναι_ 
ἔπειτα μέντοι διηγεῖτο. ἔφη δὲ δὴ ὁ Ἀντιφῶν λέγειν τὸν 
Πυθόδωρον ὅτι ἀφίκοιντό ποτε εἰς Παναθήναια τὰ μεγάλα 
Ζήνων τε καὶ Παρμενίδης. τὸν μὲν οὖν Παρμενίδην εὖ 
μάλα ἤδη πρεσβύτην εἶναι, σφόδρα πολιόν, καλὸν δὲ 
κἀγαθὸν τὴν ὄψιν, περὶ ἔτη μάλιστα πέντε καὶ ἑξήκοντα: 
Ζήνωνα δὲ ἐγγὺς τῶν τετταράκοντα τότε εἶναι, εὐμήκη 
δὲ καὶ χαρίεντα ἰδεῖν, καὶ λέγεσθαι αὐτὸν παιδικὰ τοῦ 
Παρμενίδου γεγονέναι. καταλύειν δὲ αὐτοὺς ἔφη παρὰ τῷ 
Πυθοδώρῳ ἐκτὸς τείχους ἐν Κεραμεικῷ: οἷ δὴ καὶ ἀφικέσθαι 
τόν τε Σωκράτη καὶ ἄλλους τινὰς μετ' αὐτοῦ πολλούς, 
ἐπιθυμοῦντας ἀκοῦσαι τῶν τοῦ Ζήνωνος γραμμάτων_τότε 
γὰρ αὐτὰ πρῶτον ὑπ' ἐκείνων κομισθῆναι_Σωκράτη δὲ εἶναι 
τότε σφόδρα νέον. ἀναγιγνώσκειν οὖν αὐτοῖς τὸν Ζήνωνα 
αὐτόν, τὸν δὲ Παρμενίδην τυχεῖν ἔξω ὄντα: καὶ εἶναι πάνυ 
βραχὺ ἔτι λοιπὸν τῶν λόγων ἀναγιγνωσκομένων, ἡνίκα 
αὐτός τε ἐπεισελθεῖν ἔφη ὁ Πυθόδωρος ἔξωθεν καὶ τὸν 
Παρμενίδην μετ' αὐτοῦ καὶ Ἀριστοτέλη τὸν τῶν τριάκοντα  
γενόμενον, καὶ σμίκρ' ἄττα ἔτι ἐπακοῦσαι τῶν γραμμά-
των: οὐ μὴν αὐτός γε, ἀλλὰ καὶ πρότερον ἀκηκοέναι τοῦ 
Ζήνωνος. 
  Τὸν οὖν Σωκράτη ἀκούσαντα πάλιν τε κελεῦσαι τὴν 
πρώτην ὑπόθεσιν τοῦ πρώτου λόγου ἀναγνῶναι, καὶ ἀνα-
γνωσθείσης, Πῶς, φάναι, ὦ Ζήνων, τοῦτο λέγεις; εἰ πολλά 
ἐστι τὰ ὄντα, ὡς ἄρα δεῖ αὐτὰ ὅμοιά τε εἶναι καὶ ἀνόμοια, 
τοῦτο δὲ δὴ ἀδύνατον: οὔτε γὰρ τὰ ἀνόμοια ὅμοια οὔτε τὰ 
ὅμοια ἀνόμοια οἷόν τε εἶναι; οὐχ οὕτω λέγεις; 
  Οὕτω, φάναι τὸν Ζήνωνα. 
  Οὐκοῦν εἰ ἀδύνατον τά τε ἀνόμοια ὅμοια εἶναι καὶ τὰ 
ὅμοια ἀνόμοια, ἀδύνατον δὴ καὶ πολλὰ εἶναι; εἰ γὰρ πολλὰ 
εἴη, πάσχοι ἂν τὰ ἀδύνατα. ἆρα τοῦτό ἐστιν ὃ βούλονταί 
σου οἱ λόγοι, οὐκ ἄλλο τι ἢ διαμάχεσθαι παρὰ πάντα τὰ 
λεγόμενα ὡς οὐ πολλά ἐστι; καὶ τούτου αὐτοῦ οἴει σοι 
τεκμήριον εἶναι ἕκαστον τῶν λόγων, ὥστε καὶ ἡγῇ τοσαῦτα 
τεκμήρια παρέχεσθαι, ὅσουσπερ λόγους γέγραφας, ὡς οὐκ 
ἔστι πολλά; οὕτω λέγεις, ἢ ἐγὼ οὐκ ὀρθῶς καταμανθάνω; 
  Οὔκ, ἀλλά, φάναι τὸν Ζήνωνα, καλῶς συνῆκας ὅλον τὸ 
γράμμα ὃ βούλεται. 
  Μανθάνω, εἰπεῖν τὸν Σωκράτη, ὦ Παρμενίδη, ὅτι Ζήνων 
ὅδε οὐ μόνον τῇ ἄλλῃ σου φιλίᾳ βούλεται ᾠκειῶσθαι, ἀλλὰ 
καὶ τῷ συγγράμματι. ταὐτὸν γὰρ γέγραφε τρόπον τινὰ 
ὅπερ σύ, μεταβάλλων δὲ ἡμᾶς πειρᾶται ἐξαπατᾶν ὡς ἕτερόν 
τι λέγων. σὺ μὲν γὰρ ἐν τοῖς ποιήμασιν ἓν φῂς εἶναι τὸ 
πᾶν, καὶ τούτων τεκμήρια παρέχῃ καλῶς τε καὶ εὖ: ὅδε δὲ 
αὖ οὐ πολλά φησιν εἶναι, τεκμήρια δὲ καὶ αὐτὸς πάμπολλα 
καὶ παμμεγέθη παρέχεται. τὸ οὖν τὸν μὲν ἓν φάναι, τὸν 
δὲ μὴ πολλά, καὶ οὕτως ἑκάτερον λέγειν ὥστε μηδὲν τῶν  
αὐτῶν εἰρηκέναι δοκεῖν σχεδόν τι λέγοντας ταὐτά, ὑπὲρ 
ἡμᾶς τοὺς ἄλλους φαίνεται ὑμῖν τὰ εἰρημένα εἰρῆσθαι. 
  Ναί, φάναι τὸν Ζήνωνα, ὦ Σώκρατες. σὺ δ' οὖν τὴν 
ἀλήθειαν τοῦ γράμματος οὐ πανταχοῦ ᾔσθησαι. καίτοι 
ὥσπερ γε αἱ Λάκαιναι σκύλακες εὖ μεταθεῖς τε καὶ ἰχνεύεις 
τὰ λεχθέντα: ἀλλὰ πρῶτον μέν σε τοῦτο λανθάνει, ὅτι οὐ 
παντάπασιν οὕτω σεμνύνεται τὸ γράμμα, ὥστε ἅπερ σὺ 
λέγεις διανοηθὲν γραφῆναι, τοὺς ἀνθρώπους δὲ ἐπικρυπτό-
μενον ὥς τι μέγα διαπραττόμενον: ἀλλὰ σὺ μὲν εἶπες τῶν 
συμβεβηκότων τι, ἔστι δὲ τό γε ἀληθὲς βοήθειά τις ταῦτα 
[τὰ γράμματα] τῷ Παρμενίδου λόγῳ πρὸς τοὺς ἐπιχειροῦντας 
αὐτὸν κωμῳδεῖν ὡς εἰ ἕν ἐστι, πολλὰ καὶ γελοῖα συμβαίνει 
πάσχειν τῷ λόγῳ καὶ ἐναντία αὑτῷ. ἀντιλέγει δὴ οὖν 
τοῦτο τὸ γράμμα πρὸς τοὺς τὰ πολλὰ λέγοντας, καὶ ἀντ-
αποδίδωσι ταὐτὰ καὶ πλείω, τοῦτο βουλόμενον δηλοῦν, ὡς 
ἔτι γελοιότερα πάσχοι ἂν αὐτῶν ἡ ὑπόθεσις, εἰ πολλά 
ἐστιν, ἢ ἡ τοῦ ἓν εἶναι, εἴ τις ἱκανῶς ἐπεξίοι. διὰ τοιαύτην 
δὴ φιλονικίαν ὑπὸ νέου ὄντος ἐμοῦ ἐγράφη, καί τις αὐτὸ 
ἔκλεψε γραφέν, ὥστε οὐδὲ βουλεύσασθαι ἐξεγένετο εἴτ' 
ἐξοιστέον αὐτὸ εἰς τὸ φῶς εἴτε μή. ταύτῃ οὖν σε λανθάνει, 
ὦ Σώκρατες, ὅτι οὐχ ὑπὸ νέου φιλονικίας οἴει αὐτὸ γεγρά-
φθαι, ἀλλ' ὑπὸ πρεσβυτέρου φιλοτιμίας: ἐπεί, ὅπερ γ' 
εἶπον, οὐ κακῶς ἀπῄκασας. 
  Ἀλλ' ἀποδέχομαι, φάναι τὸν Σωκράτη, καὶ ἡγοῦμαι ὡς 
λέγεις ἔχειν. τόδε δέ μοι εἰπέ: οὐ νομίζεις εἶναι αὐτὸ καθ' 
αὑτὸ εἶδός τι ὁμοιότητος, καὶ τῷ τοιούτῳ αὖ ἄλλο τι ἐναν-
τίον, ὃ ἔστιν ἀνόμοιον: τούτοιν δὲ δυοῖν ὄντοιν καὶ ἐμὲ καὶ 
σὲ καὶ τἆλλα ἃ δὴ πολλὰ καλοῦμεν μεταλαμβάνειν; καὶ 
τὰ μὲν τῆς ὁμοιότητος μεταλαμβάνοντα ὅμοια γίγνεσθαι 
ταύτῃ τε καὶ κατὰ τοσοῦτον ὅσον ἂν μεταλαμβάνῃ, τὰ δὲ  
τῆς ἀνομοιότητος ἀνόμοια, τὰ δὲ ἀμφοτέρων ἀμφότερα; εἰ 
δὲ καὶ πάντα ἐναντίων ὄντων ἀμφοτέρων μεταλαμβάνει, 
καὶ ἔστι τῷ μετέχειν ἀμφοῖν ὅμοιά τε καὶ ἀνόμοια αὐτὰ 
αὑτοῖς, τί θαυμαστόν; εἰ μὲν γὰρ αὐτὰ τὰ ὅμοιά τις ἀπ-
έφαινεν ἀνόμοια γιγνόμενα ἢ τὰ ἀνόμοια ὅμοια, τέρας ἂν 
οἶμαι ἦν: εἰ δὲ τὰ τούτων μετέχοντα ἀμφοτέρων ἀμφότερα 
ἀποφαίνει πεπονθότα, οὐδὲν ἔμοιγε, ὦ Ζήνων, ἄτοπον δοκεῖ, 
οὐδέ γε εἰ ἓν ἅπαντα ἀποφαίνει τις τῷ μετέχειν τοῦ ἑνὸς 
καὶ ταὐτὰ ταῦτα πολλὰ τῷ πλήθους αὖ μετέχειν. ἀλλ' εἰ 
ὃ ἔστιν ἕν, αὐτὸ τοῦτο πολλὰ ἀποδείξει καὶ αὖ τὰ πολλὰ δὴ 
ἕν, τοῦτο ἤδη θαυμάσομαι. καὶ περὶ τῶν ἄλλων ἁπάντων 
ὡσαύτως: εἰ μὲν αὐτὰ τὰ γένη τε καὶ εἴδη ἐν αὑτοῖς ἀπο-
φαίνοι τἀναντία ταῦτα πάθη πάσχοντα, ἄξιον θαυμάζειν: 
εἰ δ' ἐμὲ ἕν τις ἀποδείξει ὄντα καὶ πολλά, τί θαυμαστόν, 
λέγων, ὅταν μὲν βούληται πολλὰ ἀποφῆναι, ὡς ἕτερα μὲν 
τὰ ἐπὶ δεξιά μού ἐστιν, ἕτερα δὲ τὰ ἐπ' ἀριστερά, καὶ ἕτερα 
μὲν τὰ πρόσθεν, ἕτερα δὲ τὰ ὄπισθεν, καὶ ἄνω καὶ κάτω 
ὡσαύτως_πλήθους γὰρ οἶμαι μετέχω_ὅταν δὲ ἕν, ἐρεῖ ὡς 
ἑπτὰ ἡμῶν ὄντων εἷς ἐγώ εἰμι ἄνθρωπος μετέχων καὶ τοῦ 
ἑνός: ὥστε ἀληθῆ ἀποφαίνει ἀμφότερα. ἐὰν οὖν τις τοιαῦτα 
ἐπιχειρῇ πολλὰ καὶ ἓν ταὐτὸν ἀποφαίνειν, λίθους καὶ ξύλα 
καὶ τὰ τοιαῦτα, τὶ φήσομεν αὐτὸν πολλὰ καὶ ἓν ἀποδεικνύναι, 
οὐ τὸ ἓν πολλὰ οὐδὲ τὰ πολλὰ ἕν, οὐδέ τι θαυμαστὸν 
λέγειν, ἀλλ' ἅπερ ἂν πάντες ὁμολογοῖμεν: ἐὰν δέ τις ὧν 
νυνδὴ ἐγὼ ἔλεγον πρῶτον μὲν διαιρῆται χωρὶς αὐτὰ καθ' 
αὑτὰ τὰ εἴδη, οἷον ὁμοιότητά τε καὶ ἀνομοιότητα καὶ πλῆθος 
καὶ τὸ ἓν καὶ στάσιν καὶ κίνησιν καὶ πάντα τὰ τοιαῦτα, 
εἶτα ἐν ἑαυτοῖς ταῦτα δυνάμενα συγκεράννυσθαι καὶ δια-
κρίνεσθαι ἀποφαίνῃ, ἀγαίμην ἂν ἔγωγ', ἔφη, θαυμαστῶς, ὦ  
Ζήνων. ταῦτα δὲ ἀνδρείως μὲν πάνυ ἡγοῦμαι πεπραγμα-
τεῦσθαι: πολὺ μεντἂν ὧδε μᾶλλον, ὡς λέγω, ἀγασθείην εἴ 
τις ἔχοι τὴν αὐτὴν ταύτην ἀπορίαν ἐν αὐτοῖς τοῖς εἴδεσι 
παντοδαπῶς πλεκομένην, ὥσπερ ἐν τοῖς ὁρωμένοις διήλθετε, 
οὕτως καὶ ἐν τοῖς λογισμῷ λαμβανομένοις ἐπιδεῖξαι. 
  Λέγοντος δή, ἔφη ὁ Πυθόδωρος, τοῦ Σωκράτους ταῦτα 
αὐτὸς μὲν <ἂν> οἴεσθαι ἐφ' ἑκάστου ἄχθεσθαι τόν τε Παρ-
μενίδην καὶ τὸν Ζήνωνα, τοὺς δὲ πάνυ τε αὐτῷ προσέχειν 
τὸν νοῦν καὶ θαμὰ εἰς ἀλλήλους βλέποντας μειδιᾶν ὡς 
ἀγαμένους τὸν Σωκράτη. ὅπερ οὖν καὶ παυσαμένου αὐτοῦ 
εἰπεῖν τὸν Παρμενίδην: Ὦ Σώκρατες, φάναι, ὡς ἄξιος εἶ 
ἄγασθαι τῆς ὁρμῆς τῆς ἐπὶ τοὺς λόγους. καί μοι εἰπέ, 
αὐτὸς σὺ οὕτω διῄρησαι ὡς λέγεις, χωρὶς μὲν εἴδη αὐτὰ 
ἄττα, χωρὶς δὲ τὰ τούτων αὖ μετέχοντα; καί τί σοι δοκεῖ 
εἶναι αὐτὴ ὁμοιότης χωρὶς ἧς ἡμεῖς ὁμοιότητος ἔχομεν, καὶ 
ἓν δὴ καὶ πολλὰ καὶ πάντα ὅσα νυνδὴ Ζήνωνος ἤκουες; 
  Ἔμοιγε, φάναι τὸν Σωκράτη. 
  Ἦ καὶ τὰ τοιαῦτα, εἰπεῖν τὸν Παρμενίδην, οἷον δικαίου 
τι εἶδος αὐτὸ καθ' αὑτὸ καὶ καλοῦ καὶ ἀγαθοῦ καὶ πάντων 
αὖ τῶν τοιούτων; 
  Ναί, φάναι. 
  Τί δ', ἀνθρώπου εἶδος χωρὶς ἡμῶν καὶ τῶν οἷοι ἡμεῖς ἐσμεν 
πάντων, αὐτό τι εἶδος ἀνθρώπου ἢ πυρὸς ἢ καὶ ὕδατος; 
  Ἐν ἀπορίᾳ, φάναι, πολλάκις δή, ὦ Παρμενίδη, περὶ αὐτῶν 
γέγονα, πότερα χρὴ φάναι ὥσπερ περὶ ἐκείνων ἢ ἄλλως. 
  Ἦ καὶ περὶ τῶνδε, ὦ Σώκρατες, ἃ καὶ γελοῖα δόξειεν ἂν 
εἶναι, οἷον θρὶξ καὶ πηλὸς καὶ ῥύπος ἢ ἄλλο τι ἀτιμότατόν 
τε καὶ φαυλότατον, ἀπορεῖς εἴτε χρὴ φάναι καὶ τούτων 
ἑκάστου εἶδος εἶναι χωρίς, ὂν ἄλλο αὖ ἢ ὧν <τι> ἡμεῖς 
μεταχειριζόμεθα, εἴτε καὶ μή;  
  Οὐδαμῶς, φάναι τὸν Σωκράτη, ἀλλὰ ταῦτα μέν γε ἅπερ 
ὁρῶμεν, ταῦτα καὶ εἶναι: εἶδος δέ τι αὐτῶν οἰηθῆναι εἶναι 
μὴ λίαν ᾖ ἄτοπον. ἤδη μέντοι ποτέ με καὶ ἔθραξε μή τι 
ᾖ περὶ πάντων ταὐτόν: ἔπειτα ὅταν ταύτῃ στῶ, φεύγων 
οἴχομαι, δείσας μή ποτε εἴς τινα βυθὸν φλυαρίας ἐμπεσὼν 
διαφθαρῶ: ἐκεῖσε δ' οὖν ἀφικόμενος, εἰς ἃ νυνδὴ ἐλέγομεν 
εἴδη ἔχειν, περὶ ἐκεῖνα πραγματευόμενος διατρίβω. 
  Νέος γὰρ εἶ ἔτι, φάναι τὸν Παρμενίδην, ὦ Σώκρατες, 
καὶ οὔπω σου ἀντείληπται φιλοσοφία ὡς ἔτι ἀντιλήψεται 
κατ' ἐμὴν δόξαν, ὅτε οὐδὲν αὐτῶν ἀτιμάσεις: νῦν δὲ ἔτι 
πρὸς ἀνθρώπων ἀποβλέπεις δόξας διὰ τὴν ἡλικίαν. τόδε 
δ' οὖν μοι εἰπέ. δοκεῖ σοι, ὡς φῄς, εἶναι εἴδη ἄττα, ὧν τάδε 
τὰ ἄλλα μεταλαμβάνοντα τὰς ἐπωνυμίας αὐτῶν ἴσχειν, οἷον 
ὁμοιότητος μὲν μεταλαβόντα ὅμοια, μεγέθους δὲ μεγάλα, 
κάλλους δὲ καὶ δικαιοσύνης δίκαιά τε καὶ καλὰ γίγνεσθαι; 
  Πάνυ γε, φάναι τὸν Σωκράτη. 
  Οὐκοῦν ἤτοι ὅλου τοῦ εἴδους ἢ μέρους ἕκαστον τὸ μετα-
λαμβάνον μεταλαμβάνει; ἢ ἄλλη τις ἂν μετάληψις χωρὶς 
τούτων γένοιτο; 
  Καὶ πῶς ἄν; εἶπεν. 
  Πότερον οὖν δοκεῖ σοι ὅλον τὸ εἶδος ἐν ἑκάστῳ εἶναι 
τῶν πολλῶν ἓν ὄν, ἢ πῶς; 
  Τί γὰρ κωλύει, φάναι τὸν Σωκράτη, ὦ Παρμενίδη, [ἓν 
εἶναι]; 
  Ἓν ἄρα ὂν καὶ ταὐτὸν ἐν πολλοῖς καὶ χωρὶς οὖσιν ὅλον 
ἅμα ἐνέσται, καὶ οὕτως αὐτὸ αὑτοῦ χωρὶς ἂν εἴη. 
  Οὐκ ἄν, εἴ γε, φάναι, οἷον [εἰ] ἡμέρα [εἴη] μία καὶ ἡ 
αὐτὴ οὖσα πολλαχοῦ ἅμα ἐστὶ καὶ οὐδέν τι μᾶλλον αὐτὴ  
αὑτῆς χωρίς ἐστιν, εἰ οὕτω καὶ ἕκαστον τῶν εἰδῶν ἓν ἐν 
πᾶσιν ἅμα ταὐτὸν εἴη. 
  Ἡδέως γε, φάναι, ὦ Σώκρατες, ἓν ταὐτὸν ἅμα πολλαχοῦ 
ποιεῖς, οἷον εἰ ἱστίῳ καταπετάσας πολλοὺς ἀνθρώπους φαίης 
ἓν ἐπὶ πολλοῖς εἶναι ὅλον: ἢ οὐ τὸ τοιοῦτον ἡγῇ λέγειν; 
  Ἴσως, φάναι. 
  Ἦ οὖν ὅλον ἐφ' ἑκάστῳ τὸ ἱστίον εἴη ἄν, ἢ μέρος αὐτοῦ 
ἄλλο ἐπ' ἄλλῳ; 
  Μέρος. 
  Μεριστὰ ἄρα, φάναι, ὦ Σώκρατες, ἔστιν αὐτὰ τὰ εἴδη, 
καὶ τὰ μετέχοντα αὐτῶν μέρους ἂν μετέχοι, καὶ οὐκέτι ἐν 
ἑκάστῳ ὅλον, ἀλλὰ μέρος ἑκάστου ἂν εἴη. 
  Φαίνεται οὕτω γε. 
  Ἦ οὖν ἐθελήσεις, ὦ Σώκρατες, φάναι τὸ ἓν εἶδος ἡμῖν 
τῇ ἀληθείᾳ μερίζεσθαι, καὶ ἔτι ἓν ἔσται; 
  Οὐδαμῶς, εἰπεῖν. 
  Ὅρα γάρ, φάναι: εἰ αὐτὸ τὸ μέγεθος μεριεῖς καὶ ἕκαστον 
τῶν πολλῶν μεγάλων μεγέθους μέρει σμικροτέρῳ αὐτοῦ τοῦ 
μεγέθους μέγα ἔσται, ἆρα οὐκ ἄλογον φανεῖται; 
  Πάνυ γ', ἔφη. 
  Τί δέ; τοῦ ἴσου μέρος ἕκαστον σμικρὸν ἀπολαβόν τι 
ἕξει ᾧ ἐλάττονι ὄντι αὐτοῦ τοῦ ἴσου τὸ ἔχον ἴσον τῳ ἔσται; 
  Ἀδύνατον. 
  Ἀλλὰ τοῦ σμικροῦ μέρος τις ἡμῶν ἕξει, τούτου δὲ αὐτοῦ 
τὸ σμικρὸν μεῖζον ἔσται ἅτε μέρους ἑαυτοῦ ὄντος, καὶ οὕτω 
δὴ αὐτὸ τὸ σμικρὸν μεῖζον ἔσται: ᾧ δ' ἂν προστεθῇ τὸ 
ἀφαιρεθέν, τοῦτο σμικρότερον ἔσται ἀλλ' οὐ μεῖζον ἢ πρίν. 
  Οὐκ ἂν γένοιτο, φάναι, τοῦτό γε. 
  Τίνα οὖν τρόπον, εἰπεῖν, ὦ Σώκρατες, τῶν εἰδῶν σοι  
τὰ ἄλλα μεταλήψεται, μήτε κατὰ μέρη μήτε κατὰ ὅλα 
μεταλαμβάνειν δυνάμενα; 
  Οὐ μὰ τὸν Δία, φάναι, οὔ μοι δοκεῖ εὔκολον εἶναι τὸ 
τοιοῦτον οὐδαμῶς διορίσασθαι. 
  Τί δὲ δή; πρὸς τόδε πῶς ἔχεις; 
  Τὸ ποῖον; 
  Οἶμαί σε ἐκ τοῦ τοιοῦδε ἓν ἕκαστον εἶδος οἴεσθαι εἶναι: 
ὅταν πόλλ' ἄττα μεγάλα σοι δόξῃ εἶναι, μία τις ἴσως δοκεῖ 
ἰδέα ἡ αὐτὴ εἶναι ἐπὶ πάντα ἰδόντι, ὅθεν ἓν τὸ μέγα ἡγῇ 
εἶναι. 
  Ἀληθῆ λέγεις, φάναι. 
  Τί δ' αὐτὸ τὸ μέγα καὶ τἆλλα τὰ μεγάλα, ἐὰν ὡσαύτως 
τῇ ψυχῇ ἐπὶ πάντα ἴδῃς, οὐχὶ ἕν τι αὖ μέγα φανεῖται, ᾧ 
ταῦτα πάντα μεγάλα φαίνεσθαι; 
  Ἔοικεν. 
  Ἄλλο ἄρα εἶδος μεγέθους ἀναφανήσεται, παρ' αὐτό τε τὸ 
μέγεθος γεγονὸς καὶ τὰ μετέχοντα αὐτοῦ: καὶ ἐπὶ τούτοις αὖ 
πᾶσιν ἕτερον, ᾧ ταῦτα πάντα μεγάλα ἔσται: καὶ οὐκέτι δὴ 
ἓν ἕκαστόν σοι τῶν εἰδῶν ἔσται, ἀλλὰ ἄπειρα τὸ πλῆθος. 
  Ἀλλά, φάναι, ὦ Παρμενίδη, τὸν Σωκράτη, μὴ τῶν εἰδῶν 
ἕκαστον ᾖ τούτων νόημα, καὶ οὐδαμοῦ αὐτῷ προσήκῃ ἐγγί-
γνεσθαι ἄλλοθι ἢ ἐν ψυχαῖς: οὕτω γὰρ ἂν ἕν γε ἕκαστον εἴη 
καὶ οὐκ ἂν ἔτι πάσχοι ἃ νυνδὴ ἐλέγετο. 
  Τί οὖν; φάναι, ἓν ἕκαστόν ἐστι τῶν νοημάτων, νόημα δὲ 
οὐδενός; 
  Ἀλλ' ἀδύνατον, εἰπεῖν. 
  Ἀλλὰ τινός; 
  Ναί. 
  Ὄντος ἢ οὐκ ὄντος; 
  Ὄντος.  
  Οὐχ ἑνός τινος, ὃ ἐπὶ πᾶσιν ἐκεῖνο τὸ νόημα ἐπὸν νοεῖ, 
μίαν τινὰ οὖσαν ἰδέαν; 
  Ναί. 
  Εἶτα οὐκ εἶδος ἔσται τοῦτο τὸ νοούμενον ἓν εἶναι, ἀεὶ ὂν 
τὸ αὐτὸ ἐπὶ πᾶσιν; 
  Ἀνάγκη αὖ φαίνεται. 
  Τί δὲ δή; εἰπεῖν τὸν Παρμενίδην, οὐκ ἀνάγκῃ ᾗ τἆλλα 
φῂς τῶν εἰδῶν μετέχειν ἢ δοκεῖ σοι ἐκ νοημάτων ἕκαστον 
εἶναι καὶ πάντα νοεῖν, ἢ νοήματα ὄντα ἀνόητα εἶναι; 
  Ἀλλ' οὐδὲ τοῦτο, φάναι, ἔχει λόγον, ἀλλ', ὦ Παρμενίδη, 
μάλιστα ἔμοιγε καταφαίνεται ὧδε ἔχειν: τὰ μὲν εἴδη ταῦτα 
ὥσπερ παραδείγματα ἑστάναι ἐν τῇ φύσει, τὰ δὲ ἄλλα τούτοις 
ἐοικέναι καὶ εἶναι ὁμοιώματα, καὶ ἡ μέθεξις αὕτη τοῖς ἄλλοις 
γίγνεσθαι τῶν εἰδῶν οὐκ ἄλλη τις ἢ εἰκασθῆναι αὐτοῖς. 
  Εἰ οὖν τι, ἔφη, ἔοικεν τῷ εἴδει, οἷόν τε ἐκεῖνο τὸ εἶδος 
μὴ ὅμοιον εἶναι τῷ εἰκασθέντι, καθ' ὅσον αὐτῷ ἀφωμοιώθη; 
ἢ ἔστι τις μηχανὴ τὸ ὅμοιον μὴ ὁμοίῳ ὅμοιον εἶναι; 
  Οὐκ ἔστι. 
  Τὸ δὲ ὅμοιον τῷ ὁμοίῳ ἆρ' οὐ μεγάλη ἀνάγκη ἑνὸς τοῦ 
αὐτοῦ [εἴδους] μετέχειν; 
  Ἀνάγκη. 
  Οὗ δ' ἂν τὰ ὅμοια μετέχοντα ὅμοια ᾖ, οὐκ ἐκεῖνο ἔσται 
αὐτὸ τὸ εἶδος; 
  Παντάπασι μὲν οὖν. 
  Οὐκ ἄρα οἷόν τέ τι τῷ εἴδει ὅμοιον εἶναι, οὐδὲ τὸ εἶδος 
ἄλλῳ: εἰ δὲ μή, παρὰ τὸ εἶδος ἀεὶ ἄλλο ἀναφανήσεται εἶδος, 
καὶ ἂν ἐκεῖνό τῳ ὅμοιον ᾖ, ἕτερον αὖ, καὶ οὐδέποτε παύσεται 
ἀεὶ καινὸν εἶδος γιγνόμενον, ἐὰν τὸ εἶδος τῷ ἑαυτοῦ μετέχοντι 
ὅμοιον γίγνηται.  
  Ἀληθέστατα λέγεις. 
  Οὐκ ἄρα ὁμοιότητι τἆλλα τῶν εἰδῶν μεταλαμβάνει, ἀλλά 
τι ἄλλο δεῖ ζητεῖν ᾧ μεταλαμβάνει. 
  Ἔοικεν. 
  Ὁρᾷς οὖν, φάναι, ὦ Σώκρατες, ὅση ἡ ἀπορία ἐάν τις ὡς 
εἴδη ὄντα αὐτὰ καθ' αὑτὰ διορίζηται; 
  Καὶ μάλα. 
  Εὖ τοίνυν ἴσθι, φάναι, ὅτι ὡς ἔπος εἰπεῖν οὐδέπω ἅπτῃ 
αὐτῆς ὅση ἐστὶν ἡ ἀπορία, εἰ ἓν εἶδος ἕκαστον τῶν ὄντων 
ἀεί τι ἀφοριζόμενος θήσεις. 
  Πῶς δή; εἰπεῖν. 
  Πολλὰ μὲν καὶ ἄλλα, φάναι, μέγιστον δὲ τόδε. εἴ τις 
φαίη μηδὲ προσήκειν αὐτὰ γιγνώσκεσθαι ὄντα τοιαῦτα οἷά 
φαμεν δεῖν εἶναι τὰ εἴδη, τῷ ταῦτα λέγοντι οὐκ ἂν ἔχοι τις 
ἐνδείξασθαι ὅτι ψεύδεται, εἰ μὴ πολλῶν μὲν τύχοι ἔμπειρος 
ὢν ὁ ἀμφισβητῶν καὶ μὴ ἀφυής, ἐθέλοι δὲ πάνυ πολλὰ καὶ 
πόρρωθεν πραγματευομένου τοῦ ἐνδεικνυμένου ἕπεσθαι, ἀλλ' 
ἀπίθανος εἴη ὁ ἄγνωστα ἀναγκάζων αὐτὰ εἶναι. 
  Πῇ δή, ὦ Παρμενίδη; φάναι τὸν Σωκράτη. 
  Ὅτι, ὦ Σώκρατες, οἶμαι ἂν καὶ σὲ καὶ ἄλλον, ὅστις 
αὐτήν τινα καθ' αὑτὴν ἑκάστου οὐσίαν τίθεται εἶναι, ὁμολο-
γῆσαι ἂν πρῶτον μὲν μηδεμίαν αὐτῶν εἶναι ἐν ἡμῖν. 
  Πῶς γὰρ ἂν αὐτὴ καθ' αὑτὴν ἔτι εἴη; φάναι τὸν Σωκράτη. 
  Καλῶς λέγεις, εἰπεῖν. 
  Οὐκοῦν καὶ ὅσαι τῶν ἰδεῶν πρὸς ἀλλήλας εἰσὶν αἵ εἰσιν, 
αὐταὶ πρὸς αὑτὰς τὴν οὐσίαν ἔχουσιν, ἀλλ' οὐ πρὸς τὰ παρ' 
ἡμῖν εἴτε ὁμοιώματα εἴτε ὅπῃ δή τις αὐτὰ τίθεται, ὧν ἡμεῖς 
μετέχοντες εἶναι ἕκαστα ἐπονομαζόμεθα: τὰ δὲ παρ' ἡμῖν 
ταῦτα ὁμώνυμα ὄντα ἐκείνοις αὐτὰ αὖ πρὸς αὑτά ἐστιν 
ἀλλ' οὐ πρὸς τὰ εἴδη, καὶ ἑαυτῶν ἀλλ' οὐκ ἐκείνων ὅσα αὖ 
ὀνομάζεται οὕτως.  
  Πῶς λέγεις; φάναι τὸν Σωκράτη. 
  Οἷον, φάναι τὸν Παρμενίδην, εἴ τις ἡμῶν του δεσπότης ἢ 
δοῦλός ἐστιν, οὐκ αὐτοῦ δεσπότου δήπου, ὃ ἔστι δεσπότης, 
ἐκείνου δοῦλός ἐστιν, οὐδὲ αὐτοῦ δούλου, ὃ ἔστι δοῦλος, 
δεσπότης ὁ δεσπότης, ἀλλ' ἄνθρωπος ὢν ἀνθρώπου ἀμφότερα 
ταῦτ' ἐστίν: αὐτὴ δὲ δεσποτεία αὐτῆς δουλείας ἐστὶν ὅ ἐστι, 
καὶ δουλεία ὡσαύτως αὐτὴ δουλεία αὐτῆς δεσποτείας, ἀλλ' οὐ 
τὰ ἐν ἡμῖν πρὸς ἐκεῖνα τὴν δύναμιν ἔχει οὐδὲ ἐκεῖνα πρὸς ἡμᾶς, 
ἀλλ', ὃ λέγω, αὐτὰ αὑτῶν καὶ πρὸς αὑτὰ ἐκεῖνά τέ ἐστι, καὶ 
τὰ παρ' ἡμῖν ὡσαύτως πρὸς αὑτά. ἢ οὐ μανθάνεις ὃ λέγω; 
  Πάνυ γ', εἰπεῖν τὸν Σωκράτη, μανθάνω. 
  Οὐκοῦν καὶ ἐπιστήμη, φάναι, αὐτὴ μὲν ὃ ἔστι ἐπιστήμη 
τῆς ὃ ἔστιν ἀλήθεια αὐτῆς ἂν ἐκείνης εἴη ἐπιστήμη; 
  Πάνυ γε. 
  Ἑκάστη δὲ αὖ τῶν ἐπιστημῶν, ἣ ἔστιν, ἑκάστου τῶν 
ὄντων, ὃ ἔστιν, εἴη ἂν ἐπιστήμη: ἢ οὔ; 
  Ναί. 
  Ἡ δὲ παρ' ἡμῖν ἐπιστήμη οὐ τῆς παρ' ἡμῖν ἂν ἀληθείας 
εἴη, καὶ αὖ ἑκάστη ἡ παρ' ἡμῖν ἐπιστήμη τῶν παρ' ἡμῖν 
ὄντων ἑκάστου ἂν ἐπιστήμη συμβαίνοι εἶναι; 
  Ἀνάγκη. 
  Ἀλλὰ μὴν αὐτά γε τὰ εἴδη, ὡς ὁμολογεῖς, οὔτε ἔχομεν 
οὔτε παρ' ἡμῖν οἷόν τε εἶναι. 
  Οὐ γὰρ οὖν. 
  Γιγνώσκεται δέ γέ που ὑπ' αὐτοῦ τοῦ εἴδους τοῦ τῆς 
ἐπιστήμης αὐτὰ τὰ γένη ἃ ἔστιν ἕκαστα; 
  Ναί. 
  Ὅ γε ἡμεῖς οὐκ ἔχομεν. 
  Οὐ γάρ. 
  Οὐκ ἄρα ὑπό γε ἡμῶν γιγνώσκεται τῶν εἰδῶν οὐδέν, 
ἐπειδὴ αὐτῆς ἐπιστήμης οὐ μετέχομεν.  
  Οὐκ ἔοικεν. 
  Ἄγνωστον ἄρα ἡμῖν καὶ αὐτὸ τὸ καλὸν ὃ ἔστι καὶ 
τὸ ἀγαθὸν καὶ πάντα ἃ δὴ ὡς ἰδέας αὐτὰς οὔσας ὑπολαμβά-
νομεν. 
  Κινδυνεύει. 
  Ὅρα δὴ ἔτι τούτου δεινότερον τόδε. 
  Τὸ ποῖον; 
  Φαίης ἄν που, εἴπερ ἔστιν αὐτό τι γένος ἐπιστήμης, πολὺ 
αὐτὸ ἀκριβέστερον εἶναι ἢ τὴν παρ' ἡμῖν ἐπιστήμην, καὶ 
κάλλος καὶ τἆλλα πάντα οὕτω. 
  Ναί. 
  Οὐκοῦν εἴπερ τι ἄλλο αὐτῆς ἐπιστήμης μετέχει, οὐκ ἄν τινα 
μᾶλλον ἢ θεὸν φαίης ἔχειν τὴν ἀκριβεστάτην ἐπιστήμην; 
  Ἀνάγκη. 
  Ἆρ' οὖν οἷός τε αὖ ἔσται ὁ θεὸς τὰ παρ' ἡμῖν γιγνώσκειν 
αὐτὴν ἐπιστήμην ἔχων; 
  Τί γὰρ οὔ; 
  Ὅτι, ἔφη ὁ Παρμενίδης, ὡμολόγηται ἡμῖν, ὦ Σώκρατες, 
μήτε ἐκεῖνα τὰ εἴδη πρὸς τὰ παρ' ἡμῖν τὴν δύναμιν ἔχειν ἣν 
ἔχει, μήτε τὰ παρ' ἡμῖν πρὸς ἐκεῖνα, ἀλλ' αὐτὰ πρὸς αὑτὰ 
ἑκάτερα. 
  Ὡμολόγηται γάρ. 
  Οὐκοῦν εἰ παρὰ τῷ θεῷ αὕτη ἐστὶν ἡ ἀκριβεστάτη 
δεσποτεία καὶ αὕτη ἡ ἀκριβεστάτη ἐπιστήμη, οὔτ' ἂν ἡ 
δεσποτεία ἡ ἐκείνων ἡμῶν ποτὲ ἂν δεσπόσειεν, οὔτ' ἂν 
ἐπιστήμη ἡμᾶς γνοίη οὐδέ τι ἄλλο τῶν παρ' ἡμῖν, ἀλλὰ 
ὁμοίως ἡμεῖς τε ἐκείνων οὐκ ἄρχομεν τῇ παρ' ἡμῖν ἀρχῇ 
οὐδὲ γιγνώσκομεν τοῦ θείου οὐδὲν τῇ ἡμετέρᾳ ἐπιστήμῃ, 
ἐκεῖνοί τε αὖ κατὰ τὸν αὐτὸν λόγον οὔτε δεσπόται ἡμῶν 
εἰσὶν οὔτε γιγνώσκουσι τὰ ἀνθρώπεια πράγματα θεοὶ 
ὄντες.  
  Ἀλλὰ μὴ λίαν, ἔφη, <ᾖ> θαυμαστὸς ὁ λόγος, εἴ τις τὸν 
θεὸν ἀποστερήσει τοῦ εἰδέναι. 
  Ταῦτα μέντοι, ὦ Σώκρατες, ἔφη ὁ Παρμενίδης, καὶ ἔτι 
ἄλλα πρὸς τούτοις πάνυ πολλὰ ἀναγκαῖον ἔχειν τὰ εἴδη, εἰ 
εἰσὶν αὗται αἱ ἰδέαι τῶν ὄντων καὶ ὁριεῖταί τις αὐτό τι 
ἕκαστον εἶδος: ὥστε ἀπορεῖν τε τὸν ἀκούοντα καὶ ἀμφισβη-
τεῖν ὡς οὔτε ἔστι ταῦτα, εἴ τε ὅτι μάλιστα εἴη, πολλὴ ἀνάγκη 
αὐτὰ εἶναι τῇ ἀνθρωπίνῃ φύσει ἄγνωστα, καὶ ταῦτα λέγοντα 
δοκεῖν τε τὶ λέγειν καί, ὃ ἄρτι ἐλέγομεν, θαυμαστῶς ὡς 
δυσανάπειστον εἶναι. καὶ ἀνδρὸς πάνυ μὲν εὐφυοῦς τοῦ 
δυνησομένου μαθεῖν ὡς ἔστι γένος τι ἑκάστου καὶ οὐσία αὐτὴ 
καθ' αὑτήν, ἔτι δὲ θαυμαστοτέρου τοῦ εὑρήσοντος καὶ ἄλλον 
δυνησομένου διδάξαι ταῦτα πάντα ἱκανῶς διευκρινησάμενον. 
  Συγχωρῶ σοι, ἔφη, ὦ Παρμενίδη, ὁ Σωκράτης: πάνυ γάρ 
μοι κατὰ νοῦν λέγεις. 
  Ἀλλὰ μέντοι, εἶπεν ὁ Παρμενίδης, εἴ γέ τις δή, ὦ 
Σώκρατες, αὖ μὴ ἐάσει εἴδη τῶν ὄντων εἶναι, εἰς πάντα τὰ 
νυνδὴ καὶ ἄλλα τοιαῦτα ἀποβλέψας, μηδέ τι ὁριεῖται εἶδος 
ἑνὸς ἑκάστου, οὐδὲ ὅποι τρέψει τὴν διάνοιαν ἕξει, μὴ ἐῶν 
ἰδέαν τῶν ὄντων ἑκάστου τὴν αὐτὴν ἀεὶ εἶναι, καὶ οὕτως τὴν 
τοῦ διαλέγεσθαι δύναμιν παντάπασι διαφθερεῖ. τοῦ τοιούτου 
μὲν οὖν μοι δοκεῖς καὶ μᾶλλον ᾐσθῆσθαι. 
  Ἀληθῆ λέγεις, φάναι. 
  Τί οὖν ποιήσεις φιλοσοφίας πέρι; πῇ τρέψῃ ἀγνοουμένων 
τούτων; 
  Οὐ πάνυ μοι δοκῶ καθορᾶν ἔν γε τῷ παρόντι. 
  Πρῲ γάρ, εἰπεῖν, πρὶν γυμνασθῆναι, ὦ Σώκρατες, ὁρί-
ζεσθαι ἐπιχειρεῖς καλόν τέ τι καὶ δίκαιον καὶ ἀγαθὸν καὶ ἓν 
ἕκαστον τῶν εἰδῶν. ἐνενόησα γὰρ καὶ πρῴην σου ἀκούων  
διαλεγομένου ἐνθάδε Ἀριστοτέλει τῷδε. καλὴ μὲν οὖν καὶ 
θεία, εὖ ἴσθι, ἡ ὁρμὴ ἣν ὁρμᾷς ἐπὶ τοὺς λόγους: ἕλκυσον δὲ 
σαυτὸν καὶ γύμνασαι μᾶλλον διὰ τῆς δοκούσης ἀχρήστου 
εἶναι καὶ καλουμένης ὑπὸ τῶν πολλῶν ἀδολεσχίας, ἕως ἔτι 
νέος εἶ: εἰ δὲ μή, σὲ διαφεύξεται ἡ ἀλήθεια. 
  Τίς οὖν ὁ τρόπος, φάναι, ὦ Παρμενίδη, τῆς γυμνασίας; 
  Οὗτος, εἶπεν, ὅνπερ ἤκουσας Ζήνωνος. πλὴν τοῦτό γέ 
σου καὶ πρὸς τοῦτον ἠγάσθην εἰπόντος, ὅτι οὐκ εἴας ἐν τοῖς 
ὁρωμένοις οὐδὲ περὶ ταῦτα τὴν πλάνην ἐπισκοπεῖν, ἀλλὰ περὶ 
ἐκεῖνα ἃ μάλιστά τις ἂν λόγῳ λάβοι καὶ εἴδη ἂν ἡγήσαιτο 
εἶναι. 
  Δοκεῖ γάρ μοι, ἔφη, ταύτῃ γε οὐδὲν χαλεπὸν εἶναι καὶ 
ὅμοια καὶ ἀνόμοια καὶ ἄλλο ὁτιοῦν τὰ ὄντα πάσχοντα 
ἀποφαίνειν. 
  Καὶ καλῶς γ', ἔφη. χρὴ δὲ καὶ τόδε ἔτι πρὸς τούτῳ 
ποιεῖν, μὴ μόνον εἰ ἔστιν ἕκαστον ὑποτιθέμενον σκοπεῖν τὰ 
συμβαίνοντα ἐκ τῆς ὑποθέσεως, ἀλλὰ καὶ εἰ μὴ ἔστι τὸ αὐτὸ 
τοῦτο ὑποτίθεσθαι, εἰ βούλει μᾶλλον γυμνασθῆναι. 
  Πῶς λέγεις; φάναι. 
  Οἷον, ἔφη, εἰ βούλει, περὶ ταύτης τῆς ὑποθέσεως ἣν 
Ζήνων ὑπέθετο, εἰ πολλά ἐστι, τί χρὴ συμβαίνειν καὶ αὐτοῖς 
τοῖς πολλοῖς πρὸς αὑτὰ καὶ πρὸς τὸ ἓν καὶ τῷ ἑνὶ πρός τε 
αὑτὸ καὶ πρὸς τὰ πολλά: καὶ αὖ εἰ μή ἐστι πολλά, πάλιν 
σκοπεῖν τί συμβήσεται καὶ τῷ ἑνὶ καὶ τοῖς πολλοῖς καὶ πρὸς 
αὑτὰ καὶ πρὸς ἄλληλα: καὶ αὖθις αὖ ἐὰν ὑποθῇ εἰ ἔστιν 
ὁμοιότης ἢ εἰ μὴ ἔστιν, τί ἐφ' ἑκατέρας τῆς ὑποθέσεως 
συμβήσεται καὶ αὐτοῖς τοῖς ὑποτεθεῖσιν καὶ τοῖς ἄλλοις καὶ 
πρὸς αὑτὰ καὶ πρὸς ἄλληλα. καὶ περὶ ἀνομοίου ὁ αὐτὸς 
λόγος καὶ περὶ κινήσεως καὶ περὶ στάσεως καὶ περὶ γενέσεως 
καὶ φθορᾶς καὶ περὶ αὐτοῦ τοῦ εἶναι καὶ τοῦ μὴ εἶναι: καὶ  
ἑνὶ λόγῳ, περὶ ὅτου ἂν ἀεὶ ὑποθῇ ὡς ὄντος καὶ ὡς οὐκ ὄντος 
καὶ ὁτιοῦν ἄλλο πάθος πάσχοντος, δεῖ σκοπεῖν τὰ συμβαί-
νοντα πρὸς αὑτὸ καὶ πρὸς ἓν ἕκαστον τῶν ἄλλων, ὅτι ἂν 
προέλῃ, καὶ πρὸς πλείω καὶ πρὸς σύμπαντα ὡσαύτως: καὶ 
τἆλλα αὖ πρὸς αὑτά τε καὶ πρὸς ἄλλο ὅτι ἂν προαιρῇ ἀεί, 
ἐάντε ὡς ὂν ὑποθῇ ὃ ὑπετίθεσο, ἄντε ὡς μὴ ὄν, εἰ μέλλεις 
τελέως γυμνασάμενος κυρίως διόψεσθαι τὸ ἀληθές. 
  Ἀμήχανόν γ' ἔφη, λέγεις, ὦ Παρμενίδη, πραγματείαν, 
καὶ οὐ σφόδρα μανθάνω. ἀλλά μοι τί οὐ διῆλθες αὐτὸς 
ὑποθέμενός τι, ἵνα μᾶλλον καταμάθω; 
  Πολὺ ἔργον, φάναι, ὦ Σώκρατες, προστάττεις ὡς τηλικῷδε. 
  Ἀλλὰ σύ, εἰπεῖν τὸν Σωκράτη, Ζήνων, τί οὐ διῆλθες 
ἡμῖν; 
  Καὶ τὸν Ζήνωνα ἔφη γελάσαντα φάναι: Αὐτοῦ, ὦ 
Σώκρατες, δεώμεθα Παρμενίδου: μὴ γὰρ οὐ φαῦλον ᾖ ὃ 
λέγει. ἢ οὐχ ὁρᾷς ὅσον ἔργον προστάττεις; εἰ μὲν οὖν 
πλείους ἦμεν, οὐκ ἂν ἄξιον ἦν δεῖσθαι: ἀπρεπῆ γὰρ τὰ 
τοιαῦτα πολλῶν ἐναντίον λέγειν ἄλλως τε καὶ τηλικούτῳ: 
ἀγνοοῦσιν γὰρ οἱ πολλοὶ ὅτι ἄνευ ταύτης τῆς διὰ πάντων 
διεξόδου τε καὶ πλάνης ἀδύνατον ἐντυχόντα τῷ ἀληθεῖ νοῦν 
σχεῖν. ἐγὼ μὲν οὖν, ὦ Παρμενίδη, Σωκράτει συνδέομαι, ἵνα 
καὶ αὐτὸς διακούσω διὰ χρόνου. 
  Ταῦτα δὴ εἰπόντος τοῦ Ζήνωνος, ἔφη ὁ Ἀντιφῶν φάναι 
τὸν Πυθόδωρον, αὐτόν τε δεῖσθαι τοῦ Παρμενίδου καὶ τὸν 
Ἀριστοτέλη καὶ τοὺς ἄλλους, ἐνδείξασθαι ὃ λέγοι καὶ 
μὴ ἄλλως ποιεῖν. τὸν οὖν Παρμενίδην: Ἀνάγκη, φάναι, 
πείθεσθαι. καίτοι δοκῶ μοι τὸ τοῦ Ἰβυκείου ἵππου πεπον-
θέναι, ᾧ ἐκεῖνος ἀθλητῇ ὄντι καὶ πρεσβυτέρῳ, ὑφ' ἅρματι 
μέλλοντι ἀγωνιεῖσθαι καὶ δι' ἐμπειρίαν τρέμοντι τὸ μέλλον,  
ἑαυτὸν ἀπεικάζων ἄκων ἔφη καὶ αὐτὸς οὕτω πρεσβύτης ὢν 
εἰς τὸν ἔρωτα ἀναγκάζεσθαι ἰέναι: κἀγώ μοι δοκῶ μεμνημένος 
μάλα φοβεῖσθαι πῶς χρὴ τηλικόνδε ὄντα διανεῦσαι τοιοῦτόν 
τε καὶ τοσοῦτον πέλαγος λόγων: ὅμως δὲ δεῖ γὰρ χαρίζεσθαι, 
ἐπειδὴ καί, ὃ Ζήνων λέγει, αὐτοί ἐσμεν. πόθεν οὖν δὴ 
ἀρξόμεθα καὶ τί πρῶτον ὑποθησόμεθα; ἢ βούλεσθε, ἐπει-
δήπερ δοκεῖ πραγματειώδη παιδιὰν παίζειν, ἀπ' ἐμαυτοῦ 
ἄρξωμαι καὶ τῆς ἐμαυτοῦ ὑποθέσεως, περὶ τοῦ ἑνὸς αὐτοῦ 
ὑποθέμενος, εἴτε ἕν ἐστιν εἴτε μὴ ἕν, τί χρὴ συμβαίνειν; 
  Πάνυ μὲν οὖν, φάναι τὸν Ζήνωνα. 
  Τίς οὖν, εἰπεῖν, μοὶ ἀποκρινεῖται; ἢ ὁ νεώτατος; ἥκιστα 
γὰρ ἂν πολυπραγμονοῖ, καὶ ἃ οἴεται μάλιστα ἂν ἀποκρίνοιτο: 
καὶ ἅμα ἐμοὶ ἀνάπαυλα ἂν εἴη ἡ ἐκείνου ἀπόκρισις. 
  Ἕτοιμός σοι, ὦ Παρμενίδη, φάναι, τοῦτο, τὸν Ἀριστο-
τέλη: ἐμὲ γὰρ λέγεις τὸν νεώτατον λέγων. ἀλλὰ ἐρώτα ὡς 
ἀποκρινουμένου. 
  Εἶεν δή, φάναι: <εἰ ἕν ἐστιν>, ἄλλο τι οὐκ ἂν εἴη πολλὰ 
τὸ ἕν; {_} Πῶς γὰρ ἄν; {_} Οὔτε ἄρα μέρος αὐτοῦ οὔτε ὅλον 
αὐτὸ δεῖ εἶναι. {_} Τί δή; {_} Τὸ μέρος που ὅλου μέρος ἐστίν. {_} 
Ναί. {_} Τί δὲ τὸ ὅλον; οὐχὶ οὗ ἂν μέρος μηδὲν ἀπῇ ὅλον ἂν 
εἴη; {_} Πάνυ γε. {_} Ἀμφοτέρως ἄρα τὸ ἓν ἐκ μερῶν ἂν εἴη, 
ὅλον τε ὂν καὶ μέρη ἔχον. {_} Ἀνάγκη. {_} Ἀμφοτέρως ἂν ἄρα 
οὕτως τὸ ἓν πολλὰ εἴη ἀλλ' οὐχ ἕν. {_} Ἀληθῆ. {_} Δεῖ δέ γε 
μὴ πολλὰ ἀλλ' ἓν αὐτὸ εἶναι. {_} Δεῖ. {_} Οὔτ' ἄρα ὅλον ἔσται 
οὔτε μέρη ἕξει, εἰ ἓν ἔσται τὸ ἕν. {_} Οὐ γάρ. 
  Οὐκοῦν εἰ μηδὲν ἔχει μέρος, οὔτ' ἂν ἀρχὴν οὔτε τελευτὴν 
οὔτε μέσον ἔχοι: μέρη γὰρ ἂν ἤδη αὐτοῦ τὰ τοιαῦτα εἴη. {_} 
Ὀρθῶς. {_} Καὶ μὴν τελευτή γε καὶ ἀρχὴ πέρας ἑκάστου. {_} 
Πῶς δ' οὔ; {_} Ἄπειρον ἄρα τὸ ἕν, εἰ μήτε ἀρχὴν μήτε τελευ-
τὴν ἔχει. {_} Ἄπειρον. {_} Καὶ ἄνευ σχήματος ἄρα: οὔτε γὰρ  
στρογγύλου οὔτε εὐθέος μετέχει. {_} Πῶς; {_} Στρογγύλον γέ πού 
ἐστι τοῦτο οὗ ἂν τὰ ἔσχατα πανταχῇ ἀπὸ τοῦ μέσου ἴσον 
ἀπέχῃ. {_} Ναί. {_} Καὶ μὴν εὐθύ γε, οὗ ἂν τὸ μέσον ἀμφοῖν 
τοῖν ἐσχάτοιν ἐπίπροσθεν ᾖ. {_} Οὕτως. {_} Οὐκοῦν μέρη ἂν 
ἔχοι τὸ ἓν καὶ πολλὰ ἂν εἴη, εἴτε εὐθέος σχήματος εἴτε 
περιφεροῦς μετέχοι. {_} Πάνυ μὲν οὖν. {_} Οὔτε ἄρα εὐθὺ οὔτε 
περιφερές ἐστιν, ἐπείπερ οὐδὲ μέρη ἔχει. {_} Ὀρθῶς. 
  Καὶ μὴν τοιοῦτόν γε ὂν οὐδαμοῦ ἂν εἴη: οὔτε γὰρ ἐν 
ἄλλῳ οὔτε ἐν ἑαυτῷ εἴη. {_} Πῶς δή; {_} Ἐν ἄλλῳ μὲν ὂν 
κύκλῳ που ἂν περιέχοιτο ὑπ' ἐκείνου ἐν ᾧ ἐνείη, καὶ 
πολλαχοῦ ἂν αὐτοῦ ἅπτοιτο πολλοῖς: τοῦ δὲ ἑνός τε καὶ 
ἀμεροῦς καὶ κύκλου μὴ μετέχοντος ἀδύνατον πολλαχῇ κύκλῳ 
ἅπτεσθαι. {_} Ἀδύνατον. {_} Ἀλλὰ μὴν αὐτό γε ἐν ἑαυτῷ ὂν 
κἂν ἑαυτῷ εἴη περιέχον οὐκ ἄλλο ἢ αὑτό, εἴπερ καὶ ἐν 
ἑαυτῷ εἴη: ἔν τῳ γάρ τι εἶναι μὴ περιέχοντι ἀδύνατον. {_} 
Ἀδύνατον γάρ. {_} Οὐκοῦν ἕτερον μὲν ἄν τι εἴη αὐτὸ τὸ 
περιέχον, ἕτερον δὲ τὸ περιεχόμενον: οὐ γὰρ ὅλον γε ἄμφω 
ταὐτὸν ἅμα πείσεται καὶ ποιήσει: καὶ οὕτω τὸ ἓν οὐκ ἂν 
εἴη ἔτι ἓν ἀλλὰ δύο. {_} Οὐ γὰρ οὖν. {_} Οὐκ ἄρα ἐστίν που 
τὸ ἕν, μήτε ἐν αὑτῷ μήτε ἐν ἄλλῳ ἐνόν. {_} Οὐκ ἔστιν. 
  Ὅρα δή, οὕτως ἔχον εἰ οἷόν τέ ἐστιν ἑστάναι ἢ κινεῖ-
σθαι. {_} Τί δὴ γὰρ οὔ; {_} Ὅτι κινούμενόν γε ἢ φέροιτο ἢ 
ἀλλοιοῖτο ἄν: αὗται γὰρ μόναι κινήσεις. {_} Ναί. {_} Ἀλλοιού-
μενον δὲ τὸ ἓν ἑαυτοῦ ἀδύνατόν που ἓν ἔτι εἶναι. {_} Ἀδύ-
νατον. {_} Οὐκ ἄρα κατ' ἀλλοίωσίν γε κινεῖται. {_} Οὐ φαίνε-
ται. {_} Ἀλλ' ἆρα τῷ φέρεσθαι; {_} Ἴσως. {_} Καὶ μὴν εἰ φέροιτο 
τὸ ἕν, ἤτοι ἐν τῷ αὐτῷ ἂν περιφέροιτο κύκλῳ ἢ μεταλ-
λάττοι χώραν ἑτέραν ἐξ ἑτέρας. {_} Ἀνάγκη. {_} Οὐκοῦν κύκλῳ 
μὲν περιφερόμενον ἐπὶ μέσου βεβηκέναι ἀνάγκη, καὶ τὰ  
περὶ τὸ μέσον φερόμενα ἄλλα μέρη ἔχειν ἑαυτοῦ: ᾧ δὲ 
μήτε μέσου μήτε μερῶν προσήκει, τίς μηχανὴ τοῦτο κύκλῳ 
ποτ' ἐπὶ τοῦ μέσου ἐνεχθῆναι; {_} Οὐδεμία. {_} Ἀλλὰ δὴ χώραν 
ἀμεῖβον ἄλλοτ' ἄλλοθι γίγνεται καὶ οὕτω κινεῖται; {_} Εἴπερ 
γε δή. {_} Οὐκοῦν εἶναι μέν που ἔν τινι αὐτῷ ἀδύνατον 
ἐφάνη; {_} Ναί. {_} Ἆρ' οὖν γίγνεσθαι ἔτι ἀδυνατώτερον; {_} 
Οὐκ ἐννοῶ ὅπῃ. {_} Εἰ ἔν τῴ τι γίγνεται, οὐκ ἀνάγκη μήτε 
πω ἐν ἐκείνῳ εἶναι ἔτι ἐγγιγνόμενον, μήτ' ἔτι ἔξω ἐκείνου 
παντάπασιν, εἴπερ ἤδη ἐγγίγνεται; {_} Ἀνάγκη. {_} Εἰ ἄρα τι 
ἄλλο πείσεται τοῦτο, ἐκεῖνο ἂν μόνον πάσχοι οὗ μέρη εἴη: 
τὸ μὲν γὰρ ἄν τι αὐτοῦ ἤδη ἐν ἐκείνῳ, τὸ δὲ ἔξω εἴη ἅμα: 
τὸ δὲ μὴ ἔχον μέρη οὐχ οἷόν τέ που ἔσται τρόπῳ οὐδενὶ 
ὅλον ἅμα μήτε ἐντὸς εἶναί τινος μήτε ἔξω. {_} Ἀληθῆ. {_} Οὗ 
δὲ μήτε μέρη εἰσὶ μήτε ὅλον τυγχάνει ὄν, οὐ πολὺ ἔτι 
ἀδυνατώτερον ἐγγίγνεσθαί που, μήτε κατὰ μέρη μήτε κατὰ 
ὅλον ἐγγιγνόμενον; {_} Φαίνεται. {_} Οὔτ' ἄρα ποι ἰὸν καὶ ἔν 
τῳ γιγνόμενον χώραν ἀλλάττει, οὔτ' ἐν τῷ αὐτῷ περιφερό-
μενον οὔτε ἀλλοιούμενον. {_} Οὐκ ἔοικε. {_} Κατὰ πᾶσαν ἄρα 
κίνησιν τὸ ἓν ἀκίνητον. {_} Ἀκίνητον. {_} Ἀλλὰ μὴν καὶ εἶναί 
γέ φαμεν ἔν τινι αὐτὸ ἀδύνατον. {_} Φαμὲν γάρ. {_} Οὐδ' ἄρα 
ποτὲ ἐν τῷ αὐτῷ ἐστιν. {_} Τί δή; {_} Ὅτι ἤδη ἂν ἐν ἐκείνῳ 
εἴη ἐν ᾧ τῷ αὐτῷ ἐστιν. {_} Πάνυ μὲν οὖν. {_} Ἀλλ' οὔτε ἐν 
αὑτῷ οὔτε ἐν ἄλλῳ οἷόν τε ἦν αὐτῷ ἐνεῖναι. {_} Οὐ γὰρ 
οὖν. {_} Οὐδέποτε ἄρα ἐστὶ τὸ ἓν ἐν τῷ αὐτῷ. {_} Οὐκ ἔοικεν. {_} 
Ἀλλὰ μὴν τό γε μηδέποτε ἐν τῷ αὐτῷ ὂν οὔτε ἡσυχίαν 
ἄγει οὔθ' ἕστηκεν. {_} Οὐ γὰρ οἷόν τε. {_} Τὸ ἓν ἄρα, ὡς ἔοικεν, 
οὔτε ἕστηκεν οὔτε κινεῖται. {_} Οὔκουν δὴ φαίνεταί γε. 
  Οὐδὲ μὴν ταὐτόν γε οὔτε ἑτέρῳ οὔτε ἑαυτῷ ἔσται, οὐδ' 
αὖ ἕτερον οὔτε αὑτοῦ οὔτε ἑτέρου ἂν εἴη. {_} Πῇ δή; {_} Ἕτερον  
μέν που ἑαυτοῦ ὂν ἑνὸς ἕτερον ἂν εἴη καὶ οὐκ ἂν εἴη ἕν. {_} 
Ἀληθῆ. {_} Καὶ μὴν ταὐτόν γε ἑτέρῳ ὂν ἐκεῖνο ἂν εἴη, αὐτὸ 
δ' οὐκ ἂν εἴη: ὥστε οὐδ' ἂν οὕτως εἴη ὅπερ ἔστιν, ἕν, ἀλλ' 
ἕτερον ἑνός. {_} Οὐ γὰρ οὖν. {_} Ταὐτὸν μὲν ἄρα ἑτέρῳ ἢ ἕτερον 
ἑαυτοῦ οὐκ ἔσται. {_} Οὐ γάρ. {_} Ἕτερον δέ γε ἑτέρου οὐκ 
ἔσται, ἕως ἂν ᾖ ἕν: οὐ γὰρ ἑνὶ προσήκει ἑτέρῳ τινὸς 
εἶναι, ἀλλὰ μόνῳ ἑτέρῳ ἑτέρου, ἄλλῳ δὲ οὐδενί. {_} Ὀρθῶς. 
{_} Τῷ μὲν ἄρα ἓν εἶναι οὐκ ἔσται ἕτερον: ἢ οἴει; {_} Οὐ 
δῆτα. {_} Ἀλλὰ μὴν εἰ μὴ τούτῳ, οὐχ ἑαυτῷ ἔσται, εἰ δὲ μὴ 
αὑτῷ, οὐδὲ αὐτό: αὐτὸ δὲ μηδαμῇ ὂν ἕτερον οὐδενὸς ἔσται 
ἕτερον. {_} Ὀρθῶς. {_} Οὐδὲ μὴν ταὐτόν γε ἑαυτῷ ἔσται. {_} Πῶς 
δ' οὔ; {_} Οὐχ ἥπερ τοῦ ἑνὸς φύσις, αὑτὴ δήπου καὶ τοῦ 
ταὐτοῦ. {_} Τί δή; {_} Ὅτι οὐκ, ἐπειδὰν ταὐτὸν γένηταί τῴ τι, 
ἓν γίγνεται. {_} Ἀλλὰ τί μήν; {_} Τοῖς πολλοῖς ταὐτὸν γενό-
μενον πολλὰ ἀνάγκη γίγνεσθαι ἀλλ' οὐχ ἕν. {_} Ἀληθῆ. {_} 
Ἀλλ' εἰ τὸ ἓν καὶ τὸ ταὐτὸν μηδαμῇ διαφέρει, ὁπότε τι 
ταὐτὸν ἐγίγνετο, ἀεὶ ἂν ἓν ἐγίγνετο, καὶ ὁπότε ἕν, ταὐ-
τόν. {_} Πάνυ γε. {_} Εἰ ἄρα τὸ ἓν ἑαυτῷ ταὐτὸν ἔσται, οὐχ 
ἓν ἑαυτῷ ἔσται: καὶ οὕτω ἓν ὂν οὐχ ἓν ἔσται. ἀλλὰ μὴν 
τοῦτό γε ἀδύνατον: ἀδύνατον ἄρα καὶ τῷ ἑνὶ ἢ ἑτέρου ἕτερον 
εἶναι ἢ ἑαυτῷ ταὐτόν. {_} Ἀδύνατον. {_} Οὕτω δὴ ἕτερόν γε 
ἢ ταὐτὸν τὸ ἓν οὔτ' ἂν αὑτῷ οὔτ' ἂν ἑτέρῳ εἴη. {_} Οὐ γὰρ 
οὖν. 
  Οὐδὲ μὴν ὅμοιόν τινι ἔσται οὐδ' ἀνόμοιον οὔτε αὑτῷ οὔτε 
ἑτέρῳ. {_} Τί δή; {_} Ὅτι τὸ ταὐτόν που πεπονθὸς ὅμοιον. {_} 
Ναί. {_} Τοῦ δέ γε ἑνὸς χωρὶς ἐφάνη τὴν φύσιν τὸ ταὐ-
τόν. {_} Ἐφάνη γάρ. {_} Ἀλλὰ μὴν εἴ τι πέπονθε χωρὶς τοῦ 
ἓν εἶναι τὸ ἕν, πλείω ἂν εἶναι πεπόνθοι ἢ ἕν, τοῦτο δὲ 
ἀδύνατον. {_} Ναί. {_} Οὐδαμῶς ἔστιν ἄρα ταὐτὸν πεπονθὸς 
εἶναι τὸ ἓν οὔτε ἄλλῳ οὔτε ἑαυτῷ. {_} Οὐ φαίνεται. {_} Οὐδὲ  
ὅμοιον ἄρα δυνατὸν αὐτὸ εἶναι οὔτε ἄλλῳ οὔτε ἑαυτῷ. {_} Οὐκ 
ἔοικεν. {_} Οὐδὲ μὴν ἕτερόν γε πέπονθεν εἶναι τὸ ἕν: καὶ γὰρ 
οὕτω πλείω ἂν πεπόνθοι εἶναι ἢ ἕν. {_} Πλείω γάρ. {_} Τό γε μὴν 
ἕτερον πεπονθὸς ἢ ἑαυτοῦ ἢ ἄλλου ἀνόμοιον ἂν εἴη ἢ ἑαυτῷ 
ἢ ἄλλῳ, εἴπερ τὸ ταὐτὸν πεπονθὸς ὅμοιον. {_} Ὀρθῶς. {_} Τὸ 
δέ γε ἕν, ὡς ἔοικεν, οὐδαμῶς ἕτερον πεπονθὸς οὐδαμῶς 
ἀνόμοιόν ἐστιν οὔτε αὑτῷ οὔτε ἑτέρῳ. {_} Οὐ γὰρ οὖν. {_} 
Οὔτε ἄρα ὅμοιον οὔτε ἀνόμοιον οὔθ' ἑτέρῳ οὔτε ἑαυτῷ ἂν εἴη 
τὸ ἕν. {_} Οὐ φαίνεται. 
  Καὶ μὴν τοιοῦτόν γε ὂν οὔτε ἴσον οὔτε ἄνισον ἔσται 
οὔτε ἑαυτῷ οὔτε ἄλλῳ. {_} Πῇ; {_} Ἴσον μὲν ὂν τῶν αὐτῶν 
μέτρων ἔσται ἐκείνῳ ᾧ ἂν ἴσον ᾖ. {_} Ναί. {_} Μεῖζον δέ που 
ἢ ἔλαττον ὄν, οἷς μὲν ἂν σύμμετρον ᾖ, τῶν μὲν ἐλαττόνων 
πλείω μέτρα ἕξει, τῶν δὲ μειζόνων ἐλάττω. {_} Ναί. {_} Οἷς δ' 
ἂν μὴ σύμμετρον, τῶν μὲν σμικροτέρων, τῶν δὲ μειζόνων 
μέτρων ἔσται. {_} Πῶς γὰρ οὔ; {_} Οὐκοῦν ἀδύνατον τὸ μὴ 
μετέχον τοῦ αὐτοῦ ἢ μέτρων τῶν αὐτῶν εἶναι ἢ ἄλλων 
ὡντινωνοῦν τῶν αὐτῶν; {_} Ἀδύνατον. {_} Ἴσον μὲν ἄρα οὔτ' 
ἂν ἑαυτῷ οὔτε ἄλλῳ εἴη μὴ τῶν αὐτῶν μέτρων ὄν. {_} Οὔκουν 
φαίνεταί γε. {_} Ἀλλὰ μὴν πλειόνων γε μέτρων ὂν ἢ ἐλατ-
τόνων, ὅσωνπερ μέτρων, τοσούτων καὶ μερῶν ἂν εἴη: καὶ 
οὕτω αὖ οὐκέτι ἓν ἔσται ἀλλὰ τοσαῦτα ὅσαπερ καὶ τὰ 
μέτρα. {_} Ὀρθῶς. {_} Εἰ δέ γε ἑνὸς μέτρου εἴη, ἴσον ἂν γί-
γνοιτο τῷ μέτρῳ: τοῦτο δὲ ἀδύνατον ἐφάνη, ἴσον τῳ αὐτὸ 
εἶναι. {_} Ἐφάνη γάρ. {_} Οὔτε ἄρα ἑνὸς μέτρου μετέχον οὔτε 
πολλῶν οὔτε ὀλίγων, οὔτε τὸ παράπαν τοῦ αὐτοῦ μετέχον, 
οὔτε ἑαυτῷ ποτε, ὡς ἔοικεν, ἔσται ἴσον οὔτε ἄλλῳ: οὔτε αὖ 
μεῖζον οὐδὲ ἔλαττον οὔτε ἑαυτοῦ οὔτε ἑτέρου. {_} Παντάπασι 
μὲν οὖν οὕτω. 
  Τί δέ; πρεσβύτερον ἢ νεώτερον ἢ τὴν αὐτὴν ἡλικίαν 
ἔχειν τὸ ἓν δοκεῖ τῳ δυνατὸν εἶναι; {_} Τί δὴ γὰρ οὔ; {_} Ὅτι  
που ἡλικίαν μὲν τὴν αὐτὴν ἔχον ἢ αὑτῷ ἢ ἄλλῳ ἰσότητος 
χρόνου καὶ ὁμοιότητος μεθέξει, ὧν ἐλέγομεν οὐ μετεῖναι 
τῷ ἑνί, οὔτε ὁμοιότητος οὔτε ἰσότητος. {_} Ἐλέγομεν γὰρ 
οὖν. {_} Καὶ μὴν καὶ ὅτι ἀνομοιότητός τε καὶ ἀνισότητος οὐ 
μετέχει, καὶ τοῦτο ἐλέγομεν. {_} Πάνυ μὲν οὖν. {_} Πῶς οὖν 
οἷόν τε ἔσται τινὸς ἢ πρεσβύτερον ἢ νεώτερον εἶναι ἢ τὴν 
αὐτὴν ἡλικίαν ἔχειν τῳ τοιοῦτον ὄν; {_} Οὐδαμῶς. {_} Οὐκ ἄρα 
ἂν εἴη νεώτερόν γε οὐδὲ πρεσβύτερον οὐδὲ τὴν αὐτὴν 
ἡλικίαν ἔχον τὸ ἓν οὔτε αὑτῷ οὔτε ἄλλῳ. {_} Οὐ φαίνεται. {_} 
Ἆρ' οὖν οὐδὲ ἐν χρόνῳ τὸ παράπαν δύναιτο ἂν εἶναι τὸ ἕν, 
εἰ τοιοῦτον εἴη; ἢ οὐκ ἀνάγκη, ἐάν τι ᾖ ἐν χρόνῳ, ἀεὶ 
αὐτὸ αὑτοῦ πρεσβύτερον γίγνεσθαι; {_} Ἀνάγκη. {_} Οὐκοῦν 
τό γε πρεσβύτερον ἀεὶ νεωτέρου πρεσβύτερον; {_} Τί μήν; 
{_} Τὸ πρεσβύτερον ἄρα ἑαυτοῦ γιγνόμενον καὶ νεώτερον 
ἑαυτοῦ ἅμα γίγνεται, εἴπερ μέλλει ἔχειν ὅτου πρεσβύτερον 
γίγνηται. {_} Πῶς λέγεις; {_} Ὧδε: διάφορον ἕτερον ἑτέρου 
οὐδὲν δεῖ γίγνεσθαι ἤδη ὄντος διαφόρου, ἀλλὰ τοῦ μὲν 
ἤδη ὄντος ἤδη εἶναι, τοῦ δὲ γεγονότος γεγονέναι, τοῦ δὲ 
μέλλοντος μέλλειν, τοῦ δὲ γιγνομένου οὔτε γεγονέναι οὔτε 
μέλλειν οὔτε εἶναί πω διάφορον, ἀλλὰ γίγνεσθαι καὶ ἄλλως 
οὐκ εἶναι. {_} Ἀνάγκη γὰρ δή. {_} Ἀλλὰ μὴν τό γε πρεσβύτερον 
διαφορότης νεωτέρου ἐστὶν καὶ οὐδενὸς ἄλλου. {_} Ἔστι γάρ. 
{_} Τὸ ἄρα πρεσβύτερον ἑαυτοῦ γιγνόμενον ἀνάγκη καὶ 
νεώτερον ἅμα ἑαυτοῦ γίγνεσθαι. {_} Ἔοικεν. {_} Ἀλλὰ μὴν καὶ 
μήτε πλείω ἑαυτοῦ γίγνεσθαι χρόνον μήτε ἐλάττω, ἀλλὰ 
τὸν ἴσον χρόνον καὶ γίγνεσθαι ἑαυτῷ καὶ εἶναι καὶ γεγο-
νέναι καὶ μέλλειν ἔσεσθαι. {_} Ἀνάγκη γὰρ οὖν καὶ ταῦτα. 
{_} Ἀνάγκη ἄρα ἐστίν, ὡς ἔοικεν, ὅσα γε ἐν χρόνῳ ἐστὶν 
καὶ μετέχει τοῦ τοιούτου, ἕκαστον αὐτῶν τὴν αὐτήν τε  
αὐτὸ αὑτῷ ἡλικίαν ἔχειν καὶ πρεσβύτερόν τε αὑτοῦ ἅμα καὶ 
νεώτερον γίγνεσθαι. {_} Κινδυνεύει. {_} Ἀλλὰ μὴν τῷ γε ἑνὶ τῶν 
τοιούτων παθημάτων οὐδὲν μετῆν. {_} Οὐ γὰρ μετῆν. {_} Οὐδὲ 
ἄρα χρόνου αὐτῷ μέτεστιν, οὐδ' ἔστιν ἔν τινι χρόνῳ. {_} 
Οὔκουν δή, ὥς γε ὁ λόγος αἱρεῖ. 
  Τί οὖν; τὸ ἦν καὶ τὸ γέγονε καὶ τὸ ἐγίγνετο οὐ χρόνου 
μέθεξιν δοκεῖ σημαίνειν τοῦ ποτὲ γεγονότος; {_} Καὶ μάλα. {_} 
Τί δέ; τὸ ἔσται καὶ τὸ γενήσεται καὶ τὸ γενηθήσεται οὐ 
τοῦ ἔπειτα [τοῦ μέλλοντος]; {_} Ναί. {_} Τὸ δὲ δὴ ἔστι καὶ 
τὸ γίγνεται οὐ τοῦ νῦν παρόντος; {_} Πάνυ μὲν οὖν. {_} Εἰ 
ἄρα τὸ ἓν μηδαμῇ μηδενὸς μετέχει χρόνου, οὔτε ποτὲ 
γέγονεν οὔτ' ἐγίγνετο οὔτ' ἦν ποτέ, οὔτε νῦν γέγονεν οὔτε 
γίγνεται οὔτε ἔστιν, οὔτ' ἔπειτα γενήσεται οὔτε γενηθή-
σεται οὔτε ἔσται. {_} Ἀληθέστατα. {_} Ἔστιν οὖν οὐσίας ὅπως 
ἄν τι μετάσχοι ἄλλως ἢ κατὰ τούτων τι; {_} Οὐκ ἔστιν. {_} 
Οὐδαμῶς ἄρα τὸ ἓν οὐσίας μετέχει. {_} Οὐκ ἔοικεν. {_} Οὐδαμῶς 
ἄρα ἔστι τὸ ἕν. {_} Οὐ φαίνεται. {_} Οὐδ' ἄρα οὕτως ἔστιν 
ὥστε ἓν εἶναι: εἴη γὰρ ἂν ἤδη ὂν καὶ οὐσίας μετέχον: 
ἀλλ' ὡς ἔοικεν, τὸ ἓν οὔτε ἕν ἐστιν οὔτε ἔστιν, εἰ δεῖ τῷ 
τοιῷδε λόγῳ πιστεύειν. {_} Κινδυνεύει. {_} Ὃ δὲ μὴ ἔστι, 
τούτῳ τῷ μὴ ὄντι εἴη ἄν τι αὐτῷ ἢ αὐτοῦ; {_} Καὶ πῶς; 
{_} Οὐδ' ἄρα ὄνομα ἔστιν αὐτῷ οὐδὲ λόγος οὐδέ τις ἐπι-
στήμη οὐδὲ αἴσθησις οὐδὲ δόξα. {_} Οὐ φαίνεται. {_} Οὐδ' ὀνο-
μάζεται ἄρα οὐδὲ λέγεται οὐδὲ δοξάζεται οὐδὲ γιγνώσκεται, 
οὐδέ τι τῶν ὄντων αὐτοῦ αἰσθάνεται. {_} Οὐκ ἔοικεν. {_} Ἦ 
δυνατὸν οὖν περὶ τὸ ἓν ταῦτα οὕτως ἔχειν; {_} Οὔκουν ἔμοιγε 
δοκεῖ. 
 
  Βούλει οὖν ἐπὶ τὴν ὑπόθεσιν πάλιν ἐξ ἀρχῆς ἐπανέλ-
θωμεν, ἐάν τι ἡμῖν ἐπανιοῦσιν ἀλλοῖον φανῇ; {_} Πάνυ μὲν  
οὖν βούλομαι. {_} Οὐκοῦν <ἓν εἰ ἔστιν>, φαμέν, τὰ συμβαί-
νοντα περὶ αὐτοῦ, ποῖά ποτε τυγχάνει ὄντα, διομολογητέα 
ταῦτα: οὐχ οὕτω; {_} Ναί. {_} Ὅρα δὴ ἐξ ἀρχῆς. <ἓν εἰ ἔστιν>, 
ἆρα οἷόν τε αὐτὸ εἶναι μέν, οὐσίας δὲ μὴ μετέχειν; {_} Οὐχ 
οἷόν τε. {_} Οὐκοῦν καὶ ἡ οὐσία τοῦ ἑνὸς εἴη ἂν οὐ ταὐτὸν 
οὖσα τῷ ἑνί: οὐ γὰρ ἂν ἐκείνη ἦν ἐκείνου οὐσία, οὐδ' ἂν 
ἐκεῖνο, τὸ ἕν, ἐκείνης μετεῖχεν, ἀλλ' ὅμοιον ἂν ἦν λέγειν ἕν 
τε εἶναι καὶ ἓν ἕν. νῦν δὲ οὐχ αὕτη ἐστὶν ἡ ὑπόθεσις, 
<εἰ ἓν ἕν>, τί χρὴ συμβαίνειν, ἀλλ' <εἰ ἓν ἔστιν>: οὐχ 
οὕτω; {_} Πάνυ μὲν οὖν. {_} Οὐκοῦν ὡς ἄλλο τι σημαῖνον τὸ 
<ἔστι> τοῦ <ἕν>; {_} Ἀνάγκη. {_} Ἆρα οὖν ἄλλο ἢ ὅτι οὐσίας 
μετέχει τὸ ἕν, τοῦτ' ἂν εἴη τὸ λεγόμενον, ἐπειδάν τις 
συλλήβδην εἴπῃ ὅτι ἓν ἔστιν; {_} Πάνυ γε. {_} Πάλιν δὴ λέγω-
μεν, <ἓν εἰ ἔστιν>, τί συμβήσεται. σκόπει οὖν εἰ οὐκ ἀνάγκη 
ταύτην τὴν ὑπόθεσιν τοιοῦτον ὂν τὸ ἓν σημαίνειν, οἷον 
μέρη ἔχειν; {_} Πῶς; {_} Ὧδε: εἰ τὸ <ἔστι> τοῦ ἑνὸς ὄντος 
λέγεται καὶ τὸ <ἓν> τοῦ ὄντος ἑνός, ἔστι δὲ οὐ τὸ αὐτὸ ἥ τε 
οὐσία καὶ τὸ ἕν, τοῦ αὐτοῦ δὲ ἐκείνου οὗ ὑπεθέμεθα, τοῦ 
ἑνὸς ὄντος, ἆρα οὐκ ἀνάγκη τὸ μὲν ὅλον ἓν ὂν εἶναι αὐτό, 
τούτου δὲ γίγνεσθαι μόρια τό τε ἓν καὶ τὸ εἶναι; {_} Ἀνάγκη. 
{_} Πότερον οὖν ἑκάτερον τῶν μορίων τούτων μόριον μόνον 
προσεροῦμεν, ἢ τοῦ ὅλου μόριον τό γε μόριον προσρη-
τέον; {_} Τοῦ ὅλου. {_} Καὶ ὅλον ἄρα ἐστί, ὃ ἂν ἓν ᾖ, καὶ 
μόριον ἔχει. {_} Πάνυ γε. {_} Τί οὖν; τῶν μορίων ἑκάτερον 
τούτων τοῦ ἑνὸς ὄντος, τό τε ἓν καὶ τὸ ὄν, ἆρα ἀπολείπεσθον 
ἢ τὸ ἓν τοῦ εἶναι μορίου ἢ τὸ ὂν τοῦ ἑνὸς μορίου; {_} Οὐκ 
ἂν εἴη. {_} Πάλιν ἄρα καὶ τῶν μορίων ἑκάτερον τό τε ἓν  
ἴσχει καὶ τὸ ὄν, καὶ γίγνεται τὸ ἐλάχιστον ἐκ δυοῖν αὖ 
μορίοιν τὸ μόριον, καὶ κατὰ τὸν αὐτὸν λόγον οὕτως ἀεί, 
ὅτιπερ ἂν μόριον γένηται, τούτω τὼ μορίω ἀεὶ ἴσχει: τό 
τε γὰρ ἓν τὸ ὂν ἀεὶ ἴσχει καὶ τὸ ὂν τὸ ἕν: ὥστε ἀνάγκη 
δύ' ἀεὶ γιγνόμενον μηδέποτε ἓν εἶναι. {_} Παντάπασι μὲν 
οὖν. {_} Οὐκοῦν ἄπειρον ἂν τὸ πλῆθος οὕτω τὸ ἓν ὂν εἴη; {_} 
Ἔοικεν. 
  Ἴθι δὴ καὶ τῇδε ἔτι. {_} Πῇ; {_} Οὐσίας φαμὲν μετέχειν τὸ 
ἕν, διὸ ἔστιν; {_} Ναί. {_} Καὶ διὰ ταῦτα δὴ τὸ ἓν ὂν πολλὰ 
ἐφάνη. {_} Οὕτω. {_} Τί δέ; αὐτὸ τὸ ἕν, ὃ δή φαμεν οὐσίας 
μετέχειν, ἐὰν αὐτὸ τῇ διανοίᾳ μόνον καθ' αὑτὸ λάβωμεν 
ἄνευ τούτου οὗ φαμεν μετέχειν, ἆρά γε ἓν μόνον φανή-
σεται ἢ καὶ πολλὰ τὸ αὐτὸ τοῦτο; {_} Ἕν, οἶμαι ἔγωγε. {_} 
Ἴδωμεν δή: ἄλλο τι ἕτερον μὲν ἀνάγκη τὴν οὐσίαν αὐτοῦ 
εἶναι, ἕτερον δὲ αὐτό, εἴπερ μὴ οὐσία τὸ ἕν, ἀλλ' ὡς ἓν 
οὐσίας μετέσχεν. {_} Ἀνάγκη. {_} Οὐκοῦν εἰ ἕτερον μὲν ἡ οὐσία, 
ἕτερον δὲ τὸ ἕν, οὔτε τῷ ἓν τὸ ἓν τῆς οὐσίας ἕτερον 
οὔτε τῷ οὐσία εἶναι ἡ οὐσία τοῦ ἑνὸς ἄλλο, ἀλλὰ τῷ ἑτέρῳ 
τε καὶ ἄλλῳ ἕτερα ἀλλήλων. {_} Πάνυ μὲν οὖν. {_} Ὥστε 
οὐ ταὐτόν ἐστιν οὔτε τῷ ἑνὶ οὔτε τῇ οὐσίᾳ τὸ ἕτερον. {_} 
Πῶς γάρ; 
  Τί οὖν; ἐὰν προελώμεθα αὐτῶν εἴτε βούλει τὴν οὐσίαν 
καὶ τὸ ἕτερον εἴτε τὴν οὐσίαν καὶ τὸ ἓν εἴτε τὸ ἓν καὶ τὸ 
ἕτερον, ἆρ' οὐκ ἐν ἑκάστῃ τῇ προαιρέσει προαιρούμεθά τινε 
ὣ ὀρθῶς ἔχει καλεῖσθαι ἀμφοτέρω; {_} Πῶς; {_} Ὧδε: ἔστιν 
οὐσίαν εἰπεῖν; {_} Ἔστιν. {_} Καὶ αὖθις εἰπεῖν ἕν; {_} Καὶ 
τοῦτο. {_} Ἆρ' οὖν οὐχ ἑκάτερον αὐτοῖν εἴρηται; {_} Ναί. {_} Τί 
δ' ὅταν εἴπω οὐσία τε καὶ ἕν, ἆρα οὐκ ἀμφοτέρω; {_} Πάνυ 
γε. {_} Οὐκοῦν καὶ ἐὰν οὐσία τε καὶ ἕτερον ἢ ἕτερόν τε καὶ 
ἕν, καὶ οὕτω πανταχῶς ἐφ' ἑκάστου ἄμφω λέγω; {_} Ναί. {_}  
Ὣ δ' ἂν ἄμφω ὀρθῶς προσαγορεύησθον, ἆρα οἷόν τε ἄμφω 
μὲν αὐτὼ εἶναι, δύο δὲ μή; {_} Οὐχ οἷόν τε. {_} Ὣ δ' ἂν δύο 
ἦτον, ἔστι τις μηχανὴ μὴ οὐχ ἑκάτερον αὐτοῖν ἓν εἶναι; {_} 
Οὐδεμία. {_} Τούτων ἄρα ἐπείπερ σύνδυο ἕκαστα συμβαίνει 
εἶναι, καὶ ἓν ἂν εἴη ἕκαστον. {_} Φαίνεται. {_} Εἰ δὲ ἓν ἕκαστον 
αὐτῶν ἐστι, συντεθέντος ἑνὸς ὁποιουοῦν ᾑτινιοῦν συζυγίᾳ 
οὐ τρία γίγνεται τὰ πάντα; {_} Ναί. {_} Τρία δὲ οὐ περιττὰ 
καὶ δύο ἄρτια; {_} Πῶς δ' οὔ; {_} Τί δέ; δυοῖν ὄντοιν οὐκ 
ἀνάγκη εἶναι καὶ δίς, καὶ τριῶν ὄντων τρίς, εἴπερ ὑπάρχει 
τῷ τε δύο τὸ δὶς ἓν καὶ τῷ τρία τὸ τρὶς ἕν; {_} Ἀνάγκη. {_} 
Δυοῖν δὲ ὄντοιν καὶ δὶς οὐκ ἀνάγκη δύο δὶς εἶναι; καὶ 
τριῶν καὶ τρὶς οὐκ ἀνάγκη αὖ τρία τρὶς εἶναι; {_} Πῶς δ' 
οὔ; {_} Τί δέ; τριῶν ὄντων καὶ δὶς ὄντων καὶ δυοῖν ὄντοιν 
καὶ τρὶς ὄντοιν οὐκ ἀνάγκη τε τρία δὶς εἶναι καὶ δύο 
τρίς; {_} Πολλή γε. {_} Ἄρτιά τε ἄρα ἀρτιάκις ἂν εἴη καὶ 
περιττὰ περιττάκις καὶ ἄρτια περιττάκις καὶ περιττὰ ἀρτιά-
κις. {_} Ἔστιν οὕτω. {_} Εἰ οὖν ταῦτα οὕτως ἔχει, οἴει τινὰ 
ἀριθμὸν ὑπολείπεσθαι ὃν οὐκ ἀνάγκη εἶναι; {_} Οὐδαμῶς 
γε. {_} Εἰ ἄρα ἔστιν ἕν, ἀνάγκη καὶ ἀριθμὸν εἶναι. {_} Ἀν-
άγκη. {_} Ἀλλὰ μὴν ἀριθμοῦ γε ὄντος πολλὰ ἂν εἴη καὶ 
πλῆθος ἄπειρον τῶν ὄντων: ἢ οὐκ ἄπειρος ἀριθμὸς πλήθει 
καὶ μετέχων οὐσίας γίγνεται; {_} Καὶ πάνυ γε. {_} Οὐκοῦν εἰ 
πᾶς ἀριθμὸς οὐσίας μετέχει, καὶ τὸ μόριον ἕκαστον τοῦ 
ἀριθμοῦ μετέχοι ἂν αὐτῆς; {_} Ναί. 
  Ἐπὶ πάντα ἄρα πολλὰ ὄντα ἡ οὐσία νενέμηται καὶ 
οὐδενὸς ἀποστατεῖ τῶν ὄντων, οὔτε τοῦ σμικροτάτου οὔτε 
τοῦ μεγίστου; ἢ τοῦτο μὲν καὶ ἄλογον ἐρέσθαι; πῶς γὰρ ἂν 
δὴ οὐσία γε τῶν ὄντων του ἀποστατοῖ; {_} Οὐδαμῶς. {_} Κατα-
κεκερμάτισται ἄρα ὡς οἷόν τε σμικρότατα καὶ μέγιστα καὶ  
πανταχῶς ὄντα, καὶ μεμέρισται πάντων μάλιστα, καὶ ἔστι 
μέρη ἀπέραντα τῆς οὐσίας. {_} Ἔχει οὕτω. {_} Πλεῖστα ἄρα ἐστὶ 
τὰ μέρη αὐτῆς. {_} Πλεῖστα μέντοι. {_} Τί οὖν; ἔστι τι αὐτῶν ὃ 
ἔστι μὲν μέρος τῆς οὐσίας, οὐδὲν μέντοι μέρος; {_} Καὶ πῶς 
ἄν [τοι] τοῦτο γένοιτο; {_} Ἀλλ' εἴπερ γε οἶμαι ἔστιν, ἀνάγκη 
αὐτὸ ἀεί, ἕωσπερ ἂν ᾖ, ἕν γέ τι εἶναι, μηδὲν δὲ ἀδύνατον. {_} 
Ἀνάγκη. {_} Πρὸς ἅπαντι ἄρα [ἑκάστῳ] τῷ τῆς οὐσίας μέρει 
πρόσεστιν τὸ ἕν, οὐκ ἀπολειπόμενον οὔτε σμικροτέρου οὔτε 
μείζονος μέρους οὔτε ἄλλου οὐδενός. {_} Οὕτω. {_} Ἆρα οὖν ἓν 
ὂν πολλαχοῦ ἅμα ὅλον ἐστί; τοῦτο ἄθρει. {_} Ἀλλ' ἀθρῶ 
καὶ ὁρῶ ὅτι ἀδύνατον. {_} Μεμερισμένον ἄρα, εἴπερ μὴ ὅλον: 
ἄλλως γάρ που οὐδαμῶς ἅμα ἅπασι τοῖς τῆς οὐσίας μέρεσιν 
παρέσται ἢ μεμερισμένον. {_} Ναί. {_} Καὶ μὴν τό γε μεριστὸν 
πολλὴ ἀνάγκη εἶναι τοσαῦτα ὅσαπερ μέρη. {_} Ἀνάγκη. {_} Οὐκ 
ἄρα ἀληθῆ ἄρτι ἐλέγομεν λέγοντες ὡς πλεῖστα μέρη ἡ οὐσία 
νενεμημένη εἴη. οὐδὲ γὰρ πλείω τοῦ ἑνὸς νενέμηται, ἀλλ' 
ἴσα, ὡς ἔοικε, τῷ ἑνί: οὔτε γὰρ τὸ ὂν τοῦ ἑνὸς ἀπολείπεται 
οὔτε τὸ ἓν τοῦ ὄντος, ἀλλ' ἐξισοῦσθον δύο ὄντε ἀεὶ παρὰ 
πάντα. {_} Παντάπασιν οὕτω φαίνεται. {_} Τὸ ἓν ἄρα αὐτὸ 
κεκερματισμένον ὑπὸ τῆς οὐσίας πολλά τε καὶ ἄπειρα τὸ 
πλῆθός ἐστιν. {_} Φαίνεται. {_} Οὐ μόνον ἄρα τὸ ὂν ἓν πολλά 
ἐστιν, ἀλλὰ καὶ αὐτὸ τὸ ἓν ὑπὸ τοῦ ὄντος διανενεμημένον 
πολλὰ ἀνάγκη εἶναι. {_} Παντάπασι μὲν οὖν. 
  Καὶ μὴν ὅτι γε ὅλου τὰ μόρια μόρια, πεπερασμένον ἂν 
εἴη κατὰ τὸ ὅλον τὸ ἕν: ἢ οὐ περιέχεται ὑπὸ τοῦ ὅλου τὰ 
μόρια; {_} Ἀνάγκη. {_} Ἀλλὰ μὴν τό γε περιέχον πέρας ἂν εἴη. {_} 
Πῶς δ' οὔ; {_} Τὸ ἓν ἄρα ὂν ἕν τέ ἐστί που καὶ πολλά, καὶ 
ὅλον καὶ μόρια, καὶ πεπερασμένον καὶ ἄπειρον πλήθει. {_} 
Φαίνεται. {_} Ἆρ' οὖν οὐκ, ἐπείπερ πεπερασμένον, καὶ ἔσχατα  
ἔχον; {_} Ἀνάγκη. {_} Τί δέ; εἰ ὅλον, οὐ καὶ ἀρχὴν ἂν ἔχοι καὶ 
μέσον καὶ τελευτήν; ἢ οἷόν τέ τι ὅλον εἶναι ἄνευ τριῶν 
τούτων; κἄν του ἓν ὁτιοῦν αὐτῶν ἀποστατῇ, ἐθελήσει ἔτι 
ὅλον εἶναι; {_} Οὐκ ἐθελήσει. {_} Καὶ ἀρχὴν δή, ὡς ἔοικεν, καὶ 
τελευτὴν καὶ μέσον ἔχοι ἂν τὸ ἕν. {_} Ἔχοι. {_} Ἀλλὰ μὴν τό 
γε μέσον ἴσον τῶν ἐσχάτων ἀπέχει: οὐ γὰρ ἂν ἄλλως μέσον 
εἴη. {_} Οὐ γάρ. {_} Καὶ σχήματος δή τινος, ὡς ἔοικε, τοιοῦτον 
ὂν μετέχοι ἂν τὸ ἕν, ἤτοι εὐθέος ἢ στρογγύλου ἤ τινος 
μεικτοῦ ἐξ ἀμφοῖν. {_} Μετέχοι γὰρ ἄν. 
  Ἆρ' οὖν οὕτως ἔχον οὐκ αὐτό τε ἐν ἑαυτῷ ἔσται καὶ ἐν 
ἄλλῳ; {_} Πῶς; {_} Τῶν μερῶν που ἕκαστον ἐν τῷ ὅλῳ ἐστὶ καὶ 
οὐδὲν ἐκτὸς τοῦ ὅλου. {_} Οὕτω. {_} Πάντα δὲ τὰ μέρη ὑπὸ τοῦ 
ὅλου περιέχεται; {_} Ναί. {_} Καὶ μὴν τά γε πάντα μέρη τὰ 
αὑτοῦ τὸ ἕν ἐστι, καὶ οὔτε τι πλέον οὔτε ἔλαττον ἢ πάντα. 
{_} Οὐ γάρ. {_} Οὐκοῦν καὶ τὸ ὅλον τὸ ἕν ἐστιν; {_} Πῶς δ' οὔ; {_} 
Εἰ ἄρα πάντα τὰ μέρη ἐν ὅλῳ τυγχάνει ὄντα, ἔστι δὲ τά τε 
πάντα τὸ ἓν καὶ αὐτὸ τὸ ὅλον, περιέχεται δὲ ὑπὸ τοῦ ὅλου 
τὰ πάντα, ὑπὸ τοῦ ἑνὸς ἂν περιέχοιτο τὸ ἕν, καὶ οὕτως ἂν 
ἤδη τὸ ἓν αὐτὸ ἐν ἑαυτῷ εἴη. {_} Φαίνεται. {_} Ἀλλὰ μέντοι τό 
γε ὅλον αὖ οὐκ ἐν τοῖς μέρεσίν ἐστιν, οὔτε ἐν πᾶσιν οὔτε 
ἐν τινί. εἰ γὰρ ἐν πᾶσιν, ἀνάγκη καὶ ἐν ἑνί: ἔν τινι γὰρ 
ἑνὶ μὴ ὂν οὐκ ἂν ἔτι που δύναιτο ἔν γε ἅπασιν εἶναι: εἰ δὲ 
τοῦτο μὲν τὸ ἓν τῶν ἁπάντων ἐστί, τὸ δὲ ὅλον ἐν τούτῳ 
μὴ ἔνι, πῶς ἔτι ἔν γε τοῖς πᾶσιν ἐνέσται; {_} Οὐδαμῶς. {_} 
Οὐδὲ μὴν ἐν τισὶ τῶν μερῶν: εἰ γὰρ ἐν τισὶ τὸ ὅλον εἴη, 
τὸ πλέον ἂν ἐν τῷ ἐλάττονι εἴη, ὅ ἐστιν ἀδύνατον. {_} Ἀδύ-
νατον γάρ. {_} Μὴ ὂν δ' ἐν πλέοσιν μηδ' ἐν ἑνὶ μηδ' ἐν ἅπασι 
τοῖς μέρεσι τὸ ὅλον οὐκ ἀνάγκη ἐν ἑτέρῳ τινὶ εἶναι ἢ μηδαμοῦ 
ἔτι εἶναι; {_} Ἀνάγκη. {_} Οὐκοῦν μηδαμοῦ μὲν ὂν οὐδὲν ἂν εἴη, 
ὅλον δὲ ὄν, ἐπειδὴ οὐκ ἐν αὑτῷ ἐστιν, ἀνάγκη ἐν ἄλλῳ  
εἶναι; {_} Πάνυ γε. {_} Ἧι μὲν ἄρα τὸ ἓν ὅλον, ἐν ἄλλῳ ἐστίν: 
ᾗ δὲ τὰ πάντα μέρη ὄντα τυγχάνει, αὐτὸ ἐν ἑαυτῷ: καὶ 
οὕτω τὸ ἓν ἀνάγκη αὐτό τε ἐν ἑαυτῷ εἶναι καὶ ἐν ἑτέρῳ. {_} 
Ἀνάγκη. 
  Οὕτω δὴ πεφυκὸς τὸ ἓν ἆρ' οὐκ ἀνάγκη καὶ κινεῖσθαι 
καὶ ἑστάναι; {_} Πῇ; {_} Ἕστηκε μέν που, εἴπερ αὐτὸ ἐν ἑαυτῷ 
ἐστιν: ἐν γὰρ ἑνὶ ὂν καὶ ἐκ τούτου μὴ μεταβαῖνον ἐν τῷ 
αὐτῷ ἂν εἴη, ἐν ἑαυτῷ. {_} Ἔστι γάρ. {_} Τὸ δέ γε ἐν τῷ αὐτῷ 
ἀεὶ ὂν ἑστὸς δήπου ἀνάγκη ἀεὶ εἶναι. {_} Πάνυ γε. {_} Τί δέ; τὸ 
ἐν ἑτέρῳ ἀεὶ ὂν οὐ τὸ ἐναντίον ἀνάγκη μηδέποτ' ἐν ταὐτῷ 
εἶναι, μηδέποτε δὲ ὂν ἐν τῷ αὐτῷ μηδὲ ἑστάναι, μὴ ἑστὸς 
δὲ κινεῖσθαι; {_} Οὕτως. {_} Ἀνάγκη ἄρα τὸ ἕν, αὐτό τε ἐν 
ἑαυτῷ ἀεὶ ὂν καὶ ἐν ἑτέρῳ, ἀεὶ κινεῖσθαί τε καὶ ἑστάναι. 
{_} Φαίνεται. 
  Καὶ μὴν ταὐτόν γε δεῖ εἶναι αὐτὸ ἑαυτῷ καὶ ἕτερον 
ἑαυτοῦ, καὶ τοῖς ἄλλοις ὡσαύτως ταὐτόν τε καὶ ἕτερον εἶναι, 
εἴπερ καὶ τὰ πρόσθεν πέπονθεν. {_} Πῶς; {_} Πᾶν που πρὸς 
ἅπαν ὧδε ἔχει, ἢ ταὐτόν ἐστιν ἢ ἕτερον: ἢ ἐὰν μὴ ταὐτὸν 
ᾖ μηδ' ἕτερον, μέρος ἂν εἴη τούτου πρὸς ὃ οὕτως ἔχει, ἢ ὡς 
πρὸς μέρος ὅλον ἂν εἴη. {_} Φαίνεται. {_} Ἆρ' οὖν τὸ ἓν αὐτὸ 
αὑτοῦ μέρος ἐστίν; {_} Οὐδαμῶς. {_} Οὐδ' ἄρα ὡς πρὸς μέρος 
αὐτὸ αὑτοῦ ὅλον ἂν εἴη, πρὸς ἑαυτὸ μέρος ὄν. {_} Οὐ γὰρ οἷόν 
τε. {_} Ἀλλ' ἆρα ἕτερόν ἐστιν ἑνὸς τὸ ἕν; {_} Οὐ δῆτα. {_} Οὐδ' 
ἄρα ἑαυτοῦ γε ἕτερον ἂν εἴη. {_} Οὐ μέντοι. {_} Εἰ οὖν μήτε 
ἕτερον μήτε ὅλον μήτε μέρος αὐτὸ πρὸς ἑαυτό ἐστιν, οὐκ 
ἀνάγκη ἤδη ταὐτὸν εἶναι αὐτὸ ἑαυτῷ; {_} Ἀνάγκη. {_} Τί δέ; τὸ 
ἑτέρωθι ὂν αὐτὸ ἑαυτοῦ ἐν τῷ αὐτῷ ὄντος ἑαυτῷ οὐκ ἀνάγκη 
αὐτὸ ἑαυτοῦ ἕτερον εἶναι, εἴπερ καὶ ἑτέρωθι ἔσται; {_} Ἔμοιγε 
δοκεῖ. {_} Οὕτω μὴν ἐφάνη ἔχον τὸ ἕν, αὐτό τε ἐν ἑαυτῷ ὂν 
ἅμα καὶ ἐν ἑτέρῳ. {_} Ἐφάνη γάρ. {_} Ἕτερον ἄρα, ὡς ἔοικεν, 
εἴη ταύτῃ ἂν ἑαυτοῦ τὸ ἕν. {_} Ἔοικεν. {_} Τί οὖν; εἴ τού τι 
ἕτερόν ἐστιν, οὐχ ἑτέρου ὄντος ἕτερον ἔσται; {_} Ἀνάγκη. {_}  
Οὐκοῦν ὅσα μὴ ἕν ἐστιν, ἅπανθ' ἕτερα τοῦ ἑνός, καὶ τὸ ἓν 
τῶν μὴ ἕν; {_} Πῶς δ' οὔ; {_} Ἕτερον ἄρα ἂν εἴη τὸ ἓν τῶν 
ἄλλων. {_} Ἕτερον. {_} Ὅρα δή: αὐτό τε ταὐτὸν καὶ τὸ ἕτερον 
ἆρ' οὐκ ἐναντία ἀλλήλοις; {_} Πῶς δ' οὔ; {_} Ἦ οὖν ἐθελήσει 
ταὐτὸν ἐν τῷ ἑτέρῳ ἢ τὸ ἕτερον ἐν ταὐτῷ ποτε εἶναι; {_} Οὐκ 
ἐθελήσει. {_} Εἰ ἄρα τὸ ἕτερον ἐν τῷ αὐτῷ μηδέποτε ἔσται, 
οὐδὲν ἔστι τῶν ὄντων ἐν ᾧ ἐστὶν τὸ ἕτερον χρόνον οὐδένα: 
εἰ γὰρ ὁντινοῦν εἴη ἔν τῳ, ἐκεῖνον ἂν τὸν χρόνον ἐν ταὐτῷ 
εἴη τὸ ἕτερον. οὐχ οὕτως; {_} Οὕτως. {_} Ἐπειδὴ δ' οὐδέποτε 
ἐν τῷ αὐτῷ ἐστιν, οὐδέποτε ἔν τινι τῶν ὄντων ἂν εἴη τὸ 
ἕτερον. {_} Ἀληθῆ. {_} Οὔτ' ἄρα ἐν τοῖς μὴ ἓν οὔτε ἐν τῷ ἑνὶ 
ἐνείη ἂν τὸ ἕτερον. {_} Οὐ γὰρ οὖν. {_} Οὐκ ἄρα τῷ ἑτέρῳ γ' ἂν 
εἴη τὸ ἓν τῶν μὴ ἓν οὐδὲ τὰ μὴ ἓν τοῦ ἑνὸς ἕτερα. {_} Οὐ γάρ. {_} 
Οὐδὲ μὴν ἑαυτοῖς γε ἕτερ' ἂν εἴη ἀλλήλων, μὴ μετέχοντα 
τοῦ ἑτέρου. {_} Πῶς γάρ; {_} Εἰ δὲ μήτε αὑτοῖς ἕτερά ἐστι μήτε 
τῷ ἑτέρῳ, οὐ πάντῃ ἤδη ἂν ἐκφεύγοι τὸ μὴ ἕτερα εἶναι 
ἀλλήλων; {_} Ἐκφεύγοι. {_} Ἀλλὰ μὴν οὐδὲ τοῦ ἑνός γε μετέχει 
τὰ μὴ ἕν: οὐ γὰρ ἂν μὴ ἓν ἦν, ἀλλά πῃ ἂν ἓν ἦν. {_} Ἀληθῆ. {_} 
Οὐδ' ἂν ἀριθμὸς εἴη ἄρα τὰ μὴ ἕν: οὐδὲ γὰρ ἂν οὕτω μὴ ἓν 
ἦν παντάπασιν, ἀριθμόν γε ἔχοντα. {_} Οὐ γὰρ οὖν. {_} Τί δέ; 
τὰ μὴ ἓν τοῦ ἑνὸς ἆρα μόριά ἐστιν; ἢ κἂν οὕτω μετεῖχε τοῦ 
ἑνὸς τὰ μὴ ἕν; {_} Μετεῖχεν. {_} Εἰ ἄρα πάντῃ τὸ μὲν ἕν ἐστι, 
τὰ δὲ μὴ ἕν, οὔτ' ἂν μόριον τῶν μὴ ἓν τὸ ἓν εἴη οὔτε ὅλον 
ὡς μορίων: οὔτε αὖ τὰ μὴ ἓν τοῦ ἑνὸς μόρια, οὔτε ὅλα ὡς 
μορίῳ τῷ ἑνί. {_} Οὐ γάρ. {_} Ἀλλὰ μὴν ἔφαμεν τὰ μήτε μόρια 
μήτε ὅλα μήτε ἕτερα ἀλλήλων ταὐτὰ ἔσεσθαι ἀλλήλοις. {_} 
Ἔφαμεν γάρ. {_} Φῶμεν ἄρα καὶ τὸ ἓν πρὸς τὰ μὴ ἓν οὕτως 
ἔχον τὸ αὐτὸ εἶναι αὐτοῖς; {_} Φῶμεν. {_} Τὸ ἓν ἄρα, ὡς ἔοικεν, 
ἕτερόν τε τῶν ἄλλων ἐστὶν καὶ ἑαυτοῦ καὶ ταὐτὸν ἐκείνοις τε 
καὶ ἑαυτῷ. {_} Κινδυνεύει φαίνεσθαι ἐκ γε τοῦ λόγου.  
  Ἆρ' οὖν καὶ ὅμοιόν τε καὶ ἀνόμοιον ἑαυτῷ τε καὶ τοῖς 
ἄλλοις; {_} Ἴσως. {_} Ἐπειδὴ γοῦν ἕτερον τῶν ἄλλων ἐφάνη, 
καὶ τἆλλά που ἕτερα ἂν ἐκείνου εἴη. {_} Τί μήν; {_} Οὐκοῦν 
οὕτως ἕτερον τῶν ἄλλων, ὥσπερ καὶ τἆλλα ἐκείνου, καὶ οὔτε 
μᾶλλον οὔτε ἧττον; {_} Τί γὰρ ἄν; {_} Εἰ ἄρα μήτε μᾶλλον 
μήτε ἧττον, ὁμοίως. {_} Ναί. {_} Οὐκοῦν ᾗ ἕτερον εἶναι πέπονθεν 
τῶν ἄλλων καὶ τἆλλα ἐκείνου ὡσαύτως, ταύτῃ ταὐτὸν ἂν 
πεπονθότα εἶεν τό τε ἓν τοῖς ἄλλοις καὶ τἆλλα τῷ ἑνί. {_} 
Πῶς λέγεις; {_} Ὧδε: ἕκαστον τῶν ὀνομάτων οὐκ ἐπί τινι 
καλεῖς; {_} Ἔγωγε. {_} Τί οὖν; τὸ αὐτὸ ὄνομα εἴποις ἂν πλεο-
νάκις ἢ ἅπαξ; {_} Ἔγωγε. {_} Πότερον οὖν ἐὰν μὲν ἅπαξ εἴπῃς, 
ἐκεῖνο προσαγορεύεις οὗπέρ ἐστι τοὔνομα, ἐὰν δὲ πολλάκις, 
οὐκ ἐκεῖνο; ἢ ἐάντε ἅπαξ ἐάντε πολλάκις ταὐτὸν ὄνομα 
φθέγξῃ, πολλὴ ἀνάγκη σε ταὐτὸν καὶ λέγειν ἀεί; {_} Τί μήν; 
{_} Οὐκοῦν καὶ τὸ ἕτερον ὄνομά ἐστιν ἐπί τινι; {_} Πάνυ γε. {_} 
Ὅταν ἄρα αὐτὸ φθέγγῃ, ἐάντε ἅπαξ ἐάντε πολλάκις, οὐκ 
ἐπ' ἄλλῳ οὐδὲ ἄλλο τι ὀνομάζεις ἢ ἐκεῖνο οὗπερ ἦν ὄνομα. {_} 
Ἀνάγκη. {_} Ὅταν δὴ λέγωμεν ὅτι ἕτερον μὲν τἆλλα τοῦ ἑνός, 
ἕτερον δὲ τὸ ἓν τῶν ἄλλων, δὶς τὸ ἕτερον εἰπόντες οὐδέν τι 
μᾶλλον ἐπ' ἄλλῃ, ἀλλ' ἐπ' ἐκείνῃ τῇ φύσει αὐτὸ ἀεὶ λέγομεν 
ἧσπερ ἦν τοὔνομα. {_} Πάνυ μὲν οὖν. {_} Ἧι ἄρα ἕτερον τῶν 
ἄλλων τὸ ἓν καὶ τἆλλα τοῦ ἑνός, κατ' αὐτὸ τὸ ἕτερον πεπον-
θέναι οὐκ ἄλλο ἀλλὰ τὸ αὐτὸ ἂν πεπονθὸς εἴη τὸ ἓν τοῖς 
ἄλλοις: τὸ δέ που ταὐτὸν πεπονθὸς ὅμοιον: οὐχί; {_} Ναί. {_} 
Ἧι δὴ τὸ ἓν ἕτερον τῶν ἄλλων πέπονθεν εἶναι, κατ' αὐτὸ 
τοῦτο ἅπαν ἅπασιν ὅμοιον ἂν εἴη: ἅπαν γὰρ ἁπάντων ἕτερόν 
ἐστιν. {_} Ἔοικεν. {_} Ἀλλὰ μὴν τό γε ὅμοιον τῷ ἀνομοίῳ 
ἐναντίον. {_} Ναί. {_} Οὐκοῦν καὶ τὸ ἕτερον τῷ ταὐτῷ. {_} Καὶ 
τοῦτο. {_} Ἀλλὰ μὴν καὶ τοῦτό γ' ἐφάνη, ὡς ἄρα τὸ ἓν τοῖς  
ἄλλοις ταὐτόν. {_} Ἐφάνη γάρ. {_} Τοὐναντίον δέ γε πάθος ἐστὶ 
τὸ εἶναι ταὐτὸν τοῖς ἄλλοις τῷ ἕτερον εἶναι τῶν ἄλλων. {_} 
Πάνυ γε. {_} Ἧι γε μὴν ἕτερον, ὅμοιον ἐφάνη. {_} Ναί. {_} Ἧι 
ἄρα ταὐτόν, ἀνόμοιον ἔσται κατὰ τοὐναντίον πάθος τῷ 
ὁμοιοῦντι πάθει. ὡμοίου δέ που τὸ ἕτερον; {_} Ναί. {_} Ἀνο-
μοιώσει ἄρα τὸ ταὐτόν, ἢ οὐκ ἐναντίον ἔσται τῷ ἑτέρῳ. {_} 
Ἔοικεν. {_} Ὅμοιον ἄρα καὶ ἀνόμοιον ἔσται τὸ ἓν τοῖς ἄλλοις, 
ᾗ μὲν ἕτερον, ὅμοιον, ᾗ δὲ ταὐτόν, ἀνόμοιον. {_} Ἔχει γὰρ οὖν 
δή, ὡς ἔοικεν, καὶ τοιοῦτον λόγον. {_} Καὶ γὰρ τόνδε ἔχει. {_} 
Τίνα; {_} Ἧι ταὐτὸν πέπονθε, μὴ ἀλλοῖον πεπονθέναι, μὴ 
ἀλλοῖον δὲ πεπονθὸς μὴ ἀνόμοιον, μὴ ἀνόμοιον δὲ ὅμοιον 
εἶναι: ᾗ δ' ἄλλο πέπονθεν, ἀλλοῖον, ἀλλοῖον δὲ ὂν ἀνόμοιον 
εἶναι. {_} Ἀληθῆ λέγεις. {_} Ταὐτόν τε ἄρα ὂν τὸ ἓν τοῖς ἄλλοις 
καὶ ὅτι ἕτερόν ἐστι, κατ' ἀμφότερα καὶ κατὰ ἑκάτερον, ὅμοιόν 
τε ἂν εἴη καὶ ἀνόμοιον τοῖς ἄλλοις. {_} Πάνυ γε. {_} Οὐκοῦν 
καὶ ἑαυτῷ ὡσαύτως, ἐπείπερ ἕτερόν τε ἑαυτοῦ καὶ ταὐτὸν 
ἑαυτῷ ἐφάνη, κατ' ἀμφότερα καὶ κατὰ ἑκάτερον ὅμοιόν τε 
καὶ ἀνόμοιον φανήσεται; {_} Ἀνάγκη. 
  Τί δὲ δή; περὶ τοῦ ἅπτεσθαι τὸ ἓν αὑτοῦ καὶ τῶν ἄλλων 
καὶ τοῦ μὴ ἅπτεσθαι πέρι πῶς ἔχει, σκόπει. {_} Σκοπῶ. {_} Αὐτὸ 
γάρ που ἐν ἑαυτῷ ὅλῳ τὸ ἓν ἐφάνη ὄν. {_} Ὀρθῶς. {_} Οὐκοῦν 
καὶ ἐν τοῖς ἄλλοις τὸ ἕν; {_} Ναί. {_} Ἧι μὲν ἄρα ἐν τοῖς ἄλλοις, 
τῶν ἄλλων ἅπτοιτο ἄν: ᾗ δὲ αὐτὸ ἐν ἑαυτῷ, τῶν μὲν ἄλλων 
ἀπείργοιτο ἅπτεσθαι, αὐτὸ δὲ αὑτοῦ ἅπτοιτο ἂν ἐν ἑαυτῷ 
ὄν. {_} Φαίνεται. {_} Οὕτω μὲν δὴ ἅπτοιτο ἂν τὸ ἓν αὑτοῦ τε 
καὶ τῶν ἄλλων. {_} Ἅπτοιτο. {_} Τί δὲ τῇδε; ἆρ' οὐ πᾶν τὸ 
μέλλον ἅψεσθαί τινος ἐφεξῆς δεῖ κεῖσθαι ἐκείνῳ οὗ μέλλει 
ἅπτεσθαι, ταύτην τὴν ἕδραν κατέχον ἣ ἂν μετ' ἐκείνην ᾖ 
[ἕδρα] ᾗ ἂν κέηται, ἅπτεται; {_} Ἀνάγκη. {_} Καὶ τὸ ἓν ἄρα 
εἰ μέλλει αὐτὸ αὑτοῦ ἅψεσθαι, ἐφεξῆς δεῖ εὐθὺς μετὰ ἑαυτὸ  
κεῖσθαι, τὴν ἐχομένην χώραν κατέχον ἐκείνης ἐν ᾗ αὐτό 
ἐστιν. {_} Δεῖ γὰρ οὖν. {_} Οὐκοῦν δύο μὲν ὂν τὸ ἓν ποιήσειεν 
ἂν ταῦτα καὶ ἐν δυοῖν χώραιν ἅμα γένοιτο: ἕως δ' ἂν ᾖ ἕν, 
οὐκ ἐθελήσει; {_} Οὐ γὰρ οὖν. {_} Ἡ αὐτὴ ἄρα ἀνάγκη τῷ ἑνὶ 
μήτε δύο εἶναι μήτε ἅπτεσθαι αὐτῷ αὑτοῦ. {_} Ἡ αὐτή. {_} Ἀλλ' 
οὐδὲ μὴν τῶν ἄλλων ἅψεται. {_} Τί δή; {_} Ὅτι, φαμέν, τὸ 
μέλλον ἅψεσθαι χωρὶς ὂν ἐφεξῆς δεῖ ἐκείνῳ εἶναι οὗ μέλλει 
ἅψεσθαι, τρίτον δὲ αὐτῶν ἐν μέσῳ μηδὲν εἶναι. {_} Ἀληθῆ. {_} 
Δύο ἄρα δεῖ τὸ ὀλίγιστον εἶναι, εἰ μέλλει ἅψις εἶναι. {_} Δεῖ. 
{_} Ἐὰν δὲ τοῖν δυοῖν ὅροιν τρίτον προσγένηται ἑξῆς, αὐτὰ 
μὲν τρία ἔσται, αἱ δὲ ἅψεις δύο. {_} Ναί. {_} Καὶ οὕτω δὴ 
ἀεὶ ἑνὸς προσγιγνομένου μία καὶ ἅψις προσγίγνεται, καὶ 
συμβαίνει τὰς ἅψεις τοῦ πλήθους τῶν ἀριθμῶν μιᾷ ἐλάττους 
εἶναι. ᾧ γὰρ τὰ πρῶτα δύο ἐπλεονέκτησεν τῶν ἅψεων εἰς 
τὸ πλείω εἶναι τὸν ἀριθμὸν ἢ τὰς ἅψεις, τῷ ἴσῳ τούτῳ καὶ 
ὁ ἔπειτα ἀριθμὸς πᾶς πασῶν τῶν ἅψεων πλεονεκτεῖ: ἤδη 
γὰρ τὸ λοιπὸν ἅμα ἕν τε τῷ ἀριθμῷ προσγίγνεται καὶ μία 
ἅψις ταῖς ἅψεσιν. {_} Ὀρθῶς. {_} Ὅσα ἄρα ἐστὶν τὰ ὄντα τὸν 
ἀριθμόν, ἀεὶ μιᾷ αἱ ἅψεις ἐλάττους εἰσὶν αὐτῶν. {_} Ἀληθῆ. 
{_} Εἰ δέ γε ἓν μόνον ἐστίν, δυὰς δὲ μὴ ἔστιν, ἅψις οὐκ ἂν 
εἴη. {_} Πῶς γάρ; {_} Οὔκουν, φαμέν, τὰ ἄλλα τοῦ ἑνὸς οὔτε 
ἕν ἐστιν οὔτε μετέχει αὐτοῦ, εἴπερ ἄλλα ἐστίν. {_} Οὐ γάρ. {_} 
Οὐκ ἄρα ἔνεστιν ἀριθμὸς ἐν τοῖς ἄλλοις, ἑνὸς μὴ ἐνόντος ἐν 
αὐτοῖς. {_} Πῶς γάρ; {_} Οὔτ' ἄρα ἕν ἐστι τὰ ἄλλα οὔτε δύο οὔτε 
ἄλλου ἀριθμοῦ ἔχοντα ὄνομα οὐδέν. {_} Οὔ. {_} Τὸ ἓν ἄρα μόνον 
ἐστὶν ἕν, καὶ δυὰς οὐκ ἂν εἴη. {_} Οὐ φαίνεται. {_} Ἅψις ἄρα 
οὐκ ἔστιν δυοῖν μὴ ὄντοιν. {_} Οὐκ ἔστιν. {_} Οὔτ' ἄρα τὸ ἓν τῶν 
ἄλλων ἅπτεται οὔτε τὰ ἄλλα τοῦ ἑνός, ἐπείπερ ἅψις οὐκ  
ἔστιν. {_} Οὐ γὰρ οὖν. {_} Οὕτω δὴ κατὰ πάντα ταῦτα τὸ ἓν 
τῶν τε ἄλλων καὶ ἑαυτοῦ ἅπτεταί τε καὶ οὐχ ἅπτεται. {_} 
Ἔοικεν. 
  Ἆρ' οὖν καὶ ἴσον ἐστὶ καὶ ἄνισον αὑτῷ τε καὶ τοῖς 
ἄλλοις; {_} Πῶς; {_} Εἰ μεῖζον εἴη τὸ ἓν ἢ τἆλλα ἢ ἔλαττον, 
ἢ αὖ τὰ ἄλλα τοῦ ἑνὸς μείζω ἢ ἐλάττω, ἆρα οὐκ ἂν τῷ μὲν 
ἓν εἶναι τὸ ἓν καὶ τἆλλα ἄλλα τοῦ ἑνὸς οὔτε τι μείζω 
οὔτε τι ἐλάττω ἂν εἴη ἀλλήλων αὐταῖς γε ταύταις ταῖς 
οὐσίαις; ἀλλ' εἰ μὲν πρὸς τῷ τοιαῦτα εἶναι ἑκάτερα ἰσότητα 
ἔχοιεν, ἴσα ἂν εἴη πρὸς ἄλληλα: εἰ δὲ τὰ μὲν μέγεθος, τὸ 
δὲ σμικρότητα, ἢ καὶ μέγεθος μὲν τὸ ἕν, σμικρότητα δὲ 
τἆλλα, ὁποτέρῳ μὲν τῷ εἴδει μέγεθος προσείη, μεῖζον ἂν 
εἴη, ᾧ δὲ σμικρότης, ἔλαττον; {_} Ἀνάγκη. {_} Οὐκοῦν ἐστόν 
γέ τινε τούτω εἴδη, τό τε μέγεθος καὶ ἡ σμικρότης; οὐ γὰρ 
ἄν που μὴ ὄντε γε ἐναντίω τε ἀλλήλοιν εἴτην καὶ ἐν τοῖς 
οὖσιν ἐγγιγνοίσθην. {_} Πῶς γὰρ ἄν; {_} Εἰ ἄρα ἐν τῷ ἑνὶ 
σμικρότης ἐγγίγνεται, ἤτοι ἐν ὅλῳ ἂν ἢ ἐν μέρει αὐτοῦ 
ἐνείη. {_} Ἀνάγκη. {_} Τί δ' εἰ ἐν ὅλῳ ἐγγίγνοιτο; οὐχὶ ἢ ἐξ 
ἴσου ἂν τῷ ἑνὶ δι' ὅλου αὐτοῦ τεταμένη εἴη ἢ περιέχουσα 
αὐτό; {_} Δῆλον δή. {_} Ἆρ' οὖν οὐκ ἐξ ἴσου μὲν οὖσα ἡ σμι-
κρότης τῷ ἑνὶ ἴση ἂν αὐτῷ εἴη, περιέχουσα δὲ μείζων; {_} 
Πῶς δ' οὔ; {_} Δυνατὸν οὖν σμικρότητα ἴσην τῳ εἶναι ἢ μείζω 
τινός, καὶ πράττειν τὰ μεγέθους τε καὶ ἰσότητος, ἀλλὰ 
μὴ τὰ ἑαυτῆς; {_} Ἀδύνατον. {_} Ἐν μὲν ὅλῳ ἄρα τῷ ἑνὶ οὐκ 
ἂν εἴη σμικρότης, ἀλλ' εἴπερ, ἐν μέρει. {_} Ναί. {_} Οὐδέ γε ἐν 
παντὶ αὖ τῷ μέρει: εἰ δὲ μή, ταὐτὰ ποιήσει ἅπερ πρὸς τὸ 
ὅλον: ἴση ἔσται ἢ μείζων τοῦ μέρους ἐν ᾧ ἂν ἀεὶ ἐνῇ. {_} 
Ἀνάγκη. {_} Οὐδενί ποτε ἄρα ἐνέσται τῶν ὄντων σμικρότης, 
μήτ' ἐν μέρει μήτ' ἐν ὅλῳ ἐγγιγνομένη: οὐδέ τι ἔσται  
σμικρὸν πλὴν αὐτῆς σμικρότητος. {_} Οὐκ ἔοικεν. {_} Οὐδ' ἄρα 
μέγεθος ἐνέσται ἐν αὐτῷ: μεῖζον γὰρ ἄν τι εἴη ἄλλο καὶ 
πλὴν αὐτοῦ μεγέθους, ἐκεῖνο ἐν ᾧ τὸ μέγεθος ἐνείη, καὶ 
ταῦτα σμικροῦ αὐτῷ οὐκ ὄντος, οὗ ἀνάγκη ὑπερέχειν, ἐάνπερ 
ᾖ μέγα: τοῦτο δὲ ἀδύνατον, ἐπειδὴ σμικρότης οὐδαμοῦ ἔνι. {_} 
Ἀληθῆ. {_} Ἀλλὰ μὴν αὐτὸ μέγεθος οὐκ ἄλλου μεῖζον ἢ 
αὐτῆς σμικρότητος, οὐδὲ σμικρότης ἄλλου ἔλαττον ἢ αὐτοῦ 
μεγέθους. {_} Οὐ γάρ. {_} Οὔτε ἄρα τὰ ἄλλα μείζω τοῦ ἑνὸς 
οὐδὲ ἐλάττω, μήτε μέγεθος μήτε σμικρότητα ἔχοντα, οὔτε 
αὐτὼ τούτω πρὸς τὸ ἓν ἔχετον τὴν δύναμιν τὴν τοῦ ὑπερ-
έχειν καὶ ὑπερέχεσθαι, ἀλλὰ πρὸς ἀλλήλω, οὔτε αὖ τὸ ἓν 
τούτοιν οὐδὲ τῶν ἄλλων μεῖζον ἂν οὐδ' ἔλαττον εἴη, μήτε 
μέγεθος μήτε σμικρότητα ἔχον. {_} Οὔκουν φαίνεταί γε. {_} Ἆρ' 
οὖν, εἰ μήτε μεῖζον μήτε ἔλαττον τὸ ἓν τῶν ἄλλων, ἀνάγκη 
αὐτὸ ἐκείνων μήτε ὑπερέχειν μήτε ὑπερέχεσθαι; {_} Ἀνάγκη. 
{_} Οὐκοῦν τό γε μήτε ὑπερέχον μήτε ὑπερεχόμενον πολλὴ 
ἀνάγκη ἐξ ἴσου εἶναι, ἐξ ἴσου δὲ ὂν ἴσον εἶναι. {_} Πῶς γὰρ 
οὔ; {_} Καὶ μὴν καὶ αὐτό γε τὸ ἓν πρὸς ἑαυτὸ οὕτως ἂν ἔχοι: 
μήτε μέγεθος ἐν ἑαυτῷ μήτε σμικρότητα ἔχον οὔτ' ἂν ὑπερ-
έχοιτο οὔτ' ἂν ὑπερέχοι ἑαυτοῦ, ἀλλ' ἐξ ἴσου ὂν ἴσον ἂν εἴη 
ἑαυτῷ. {_} Πάνυ μὲν οὖν. {_} Τὸ ἓν ἄρα ἑαυτῷ τε καὶ τοῖς 
ἄλλοις ἴσον ἂν εἴη. {_} Φαίνεται. {_} Καὶ μὴν αὐτό γε ἐν ἑαυτῷ 
ὂν καὶ περὶ ἑαυτὸ ἂν εἴη ἔξωθεν, καὶ περιέχον μὲν μεῖζον 
ἂν ἑαυτοῦ εἴη, περιεχόμενον δὲ ἔλαττον, καὶ οὕτω μεῖζον ἂν 
καὶ ἔλαττον εἴη αὐτὸ ἑαυτοῦ τὸ ἕν. {_} Εἴη γὰρ ἄν. {_} Οὐκοῦν 
καὶ τόδε ἀνάγκη, μηδὲν εἶναι ἐκτὸς τοῦ ἑνός τε καὶ τῶν 
ἄλλων; {_} Πῶς γὰρ οὔ; {_} Ἀλλὰ μὴν καὶ εἶναί που δεῖ τό γε 
ὂν ἀεί. {_} Ναί. {_} Οὐκοῦν τό γε ἔν τῳ ὂν ἐν μείζονι ἔσται 
ἔλαττον ὄν; οὐ γὰρ ἂν ἄλλως ἕτερον ἐν ἑτέρῳ εἴη. {_} Οὐ 
γάρ. {_} Ἐπειδὴ δὲ οὐδὲν ἕτερον ἔστι χωρὶς τῶν ἄλλων καὶ  
τοῦ ἑνός, δεῖ δὲ αὐτὰ ἔν τῳ εἶναι, οὐκ ἀνάγκη ἤδη ἐν ἀλλή-
λοις εἶναι, τά τε ἄλλα ἐν τῷ ἑνὶ καὶ τὸ ἓν ἐν τοῖς ἄλλοις, 
ἢ μηδαμοῦ εἶναι; {_} Φαίνεται. {_} Ὅτι μὲν ἄρα τὸ ἓν ἐν τοῖς 
ἄλλοις ἔνεστι, μείζω ἂν εἴη τὰ ἄλλα τοῦ ἑνός, περιέχοντα 
αὐτό, τὸ δὲ ἓν ἔλαττον τῶν ἄλλων, περιεχόμενον: ὅτι δὲ τὰ 
ἄλλα ἐν τῷ ἑνί, τὸ ἓν τῶν ἄλλων κατὰ τὸν αὐτὸν λόγον 
μεῖζον ἂν εἴη, τὰ δὲ ἄλλα τοῦ ἑνὸς ἐλάττω. {_} Ἔοικεν. {_} Τὸ 
ἓν ἄρα ἴσον τε καὶ μεῖζον καὶ ἔλαττόν ἐστιν αὐτό τε αὑτοῦ 
καὶ τῶν ἄλλων. {_} Φαίνεται. {_} Καὶ μὴν εἴπερ μεῖζον καὶ ἔλατ-
τον καὶ ἴσον, ἴσων ἂν εἴη μέτρων καὶ πλειόνων καὶ ἐλαττόνων 
αὑτῷ καὶ τοῖς ἄλλοις, ἐπειδὴ δὲ μέτρων, καὶ μερῶν. {_} Πῶς 
δ' οὔ; {_} Ἴσων μὲν ἄρα μέτρων ὂν καὶ πλειόνων καὶ ἐλατ-
τόνων, καὶ ἀριθμῷ ἔλαττον ἂν καὶ πλέον εἴη αὐτό τε αὑτοῦ 
καὶ τῶν ἄλλων καὶ ἴσον αὑτῷ τε καὶ τοῖς ἄλλοις κατὰ 
ταὐτά. {_} Πῶς; {_} Ὧνπερ μεῖζόν ἐστι, πλειόνων που καὶ 
μέτρων ἂν εἴη αὐτῶν, ὅσων δὲ μέτρων, καὶ μερῶν: καὶ ὧν 
ἔλαττον, ὡσαύτως: καὶ οἷς ἴσον, κατὰ ταὐτά. {_} Οὕτως. {_} 
Οὐκοῦν ἑαυτοῦ μεῖζον καὶ ἔλαττον ὂν καὶ ἴσον ἴσων ἂν εἴη 
μέτρων καὶ πλειόνων καὶ ἐλαττόνων αὑτῷ, ἐπειδὴ δὲ μέτρων, 
καὶ μερῶν; {_} Πῶς δ' οὔ; {_} Ἴσων μὲν ἄρα μερῶν ὂν αὑτῷ 
ἴσον ἂν τὸ πλῆθος αὑτῷ εἴη, πλειόνων δὲ πλέον, ἐλαττόνων 
δὲ ἔλαττον τὸν ἀριθμὸν αὑτοῦ. {_} Φαίνεται. {_} Οὐκοῦν καὶ 
πρὸς τἆλλα ὡσαύτως ἕξει τὸ ἕν; ὅτι μὲν μεῖζον αὐτῶν 
φαίνεται, ἀνάγκη πλέον εἶναι καὶ τὸν ἀριθμὸν αὐτῶν: ὅτι 
δὲ σμικρότερον, ἔλαττον: ὅτι δὲ ἴσον μεγέθει, ἴσον καὶ τὸ 
πλῆθος εἶναι τοῖς ἄλλοις; {_} Ἀνάγκη. {_} Οὕτω δὴ αὖ, ὡς 
ἔοικε, τὸ ἓν καὶ ἴσον καὶ πλέον καὶ ἔλαττον τὸν ἀριθμὸν 
αὐτό τε αὑτοῦ ἔσται καὶ τῶν ἄλλων. {_} Ἔσται. 
  Ἆρ' οὖν καὶ χρόνου μετέχει τὸ ἕν, καὶ ἐστί τε καὶ γί-
γνεται νεώτερόν τε καὶ πρεσβύτερον αὐτό τε ἑαυτοῦ καὶ τῶν 
ἄλλων, καὶ οὔτε νεώτερον οὔτε πρεσβύτερον οὔτε ἑαυτοῦ 
οὔτε τῶν ἄλλων, χρόνου μετέχον; {_} Πῶς; {_} Εἶναι μέν που  
αὐτῷ ὑπάρχει, εἴπερ ἓν ἔστιν. {_} Ναί. {_} Τὸ δὲ εἶναι ἄλλο τί 
ἐστιν ἢ μέθεξις οὐσίας μετὰ χρόνου τοῦ παρόντος, ὥσπερ 
τὸ ἦν μετὰ τοῦ παρεληλυθότος καὶ αὖ τὸ ἔσται μετὰ τοῦ 
μέλλοντος οὐσίας ἐστὶ κοινωνία; {_} Ἔστι γάρ. {_} Μετέχει μὲν 
ἄρα χρόνου, εἴπερ καὶ τοῦ εἶναι. {_} Πάνυ γε. {_} Οὐκοῦν πορευο-
μένου τοῦ χρόνου; {_} Ναί. {_} Ἀεὶ ἄρα πρεσβύτερον γίγνεται 
ἑαυτοῦ, εἴπερ προέρχεται κατὰ χρόνον. {_} Ἀνάγκη. {_} Ἆρ' οὖν 
μεμνήμεθα ὅτι νεωτέρου γιγνομένου τὸ πρεσβύτερον πρεσβύ-
τερον γίγνεται; {_} Μεμνήμεθα. {_} Οὐκοῦν ἐπειδὴ πρεσβύτερον 
ἑαυτοῦ γίγνεται τὸ ἕν, νεωτέρου ἂν γιγνομένου ἑαυτοῦ πρε-
σβύτερον γίγνοιτο; {_} Ἀνάγκη. {_} Γίγνεται μὲν δὴ νεώτερόν 
τε καὶ πρεσβύτερον αὑτοῦ οὕτω. {_} Ναί. {_} Ἔστι δὲ πρεσβύ-
τερον ἆρ' οὐχ ὅταν κατὰ τὸν νῦν χρόνον ᾖ γιγνόμενον τὸν 
μεταξὺ τοῦ ἦν τε καὶ ἔσται; οὐ γάρ που πορευόμενόν γε 
ἐκ τοῦ ποτὲ εἰς τὸ ἔπειτα ὑπερβήσεται τὸ νῦν. {_} Οὐ γάρ. {_} 
Ἆρ' οὖν οὐκ ἐπίσχει τότε τοῦ γίγνεσθαι πρεσβύτερον, ἐπει-
δὰν τῷ νῦν ἐντύχῃ, καὶ οὐ γίγνεται, ἀλλ' ἔστι τότ' ἤδη 
πρεσβύτερον; προϊὸν γὰρ οὐκ ἄν ποτε ληφθείη ὑπὸ τοῦ 
νῦν. τὸ γὰρ προϊὸν οὕτως ἔχει ὡς ἀμφοτέρων ἐφάπτεσθαι, 
τοῦ τε νῦν καὶ τοῦ ἔπειτα, τοῦ μὲν νῦν ἀφιέμενον, τοῦ δ' 
ἔπειτα ἐπιλαμβανόμενον, μεταξὺ ἀμφοτέρων γιγνόμενον, 
τοῦ τε ἔπειτα καὶ τοῦ νῦν. {_} Ἀληθῆ. {_} Εἰ δέ γε ἀνάγκη μὴ 
παρελθεῖν τὸ νῦν πᾶν τὸ γιγνόμενον, ἐπειδὰν κατὰ τοῦτο ᾖ, 
ἐπίσχει ἀεὶ τοῦ γίγνεσθαι καὶ ἔστι τότε τοῦτο ὅτι ἂν τύχῃ 
γιγνόμενον. {_} Φαίνεται. {_} Καὶ τὸ ἓν ἄρα, ὅταν πρεσβύτερον 
γιγνόμενον ἐντύχῃ τῷ νῦν, ἐπέσχεν τοῦ γίγνεσθαι καὶ ἔστι 
τότε πρεσβύτερον. {_} Πάνυ μὲν οὖν. {_} Οὐκοῦν οὗπερ ἐγίγνετο 
πρεσβύτερον, τούτου καὶ ἔστιν: ἐγίγνετο δὲ αὑτοῦ; {_} Ναί. 
{_} Ἔστι δὲ τὸ πρεσβύτερον νεωτέρου πρεσβύτερον; {_} Ἔστιν. 
{_} Καὶ νεώτερον ἄρα τότε αὑτοῦ ἐστι τὸ ἕν, ὅταν πρεσβύ-
τερον γιγνόμενον ἐντύχῃ τῷ νῦν. {_} Ἀνάγκη. {_} Τό γε μὴν  
νῦν ἀεὶ πάρεστι τῷ ἑνὶ διὰ παντὸς τοῦ εἶναι: ἔστι γὰρ ἀεὶ 
νῦν ὅτανπερ ᾖ. {_} Πῶς γὰρ οὔ; {_} Ἀεὶ ἄρα ἐστί τε καὶ γίγνεται 
πρεσβύτερον ἑαυτοῦ καὶ νεώτερον τὸ ἕν. {_} Ἔοικεν. {_} Πλείω δὲ 
χρόνον αὐτὸ ἑαυτοῦ ἔστιν ἢ γίγνεται, ἢ τὸν ἴσον; {_} Τὸν ἴσον. 
{_} Ἀλλὰ μὴν τόν γε ἴσον χρόνον ἢ γιγνόμενον ἢ ὂν τὴν 
αὐτὴν ἡλικίαν ἔχει. {_} Πῶς δ' οὔ; {_} Τὸ δὲ τὴν αὐτὴν ἡλικίαν 
ἔχον οὔτε πρεσβύτερον οὔτε νεώτερόν ἐστιν. {_} Οὐ γάρ. {_} 
Τὸ ἓν ἄρα τὸν ἴσον χρόνον αὐτὸ ἑαυτῷ καὶ γιγνόμενον καὶ 
ὂν οὔτε νεώτερον οὔτε πρεσβύτερον ἑαυτοῦ ἐστιν οὐδὲ γίγνε-
ται. {_} Οὔ μοι δοκεῖ. {_} Τί δέ; τῶν ἄλλων; {_} Οὐκ ἔχω λέγειν. 
{_} Τόδε γε μὴν ἔχεις λέγειν, ὅτι τὰ ἄλλα τοῦ ἑνός, εἴπερ 
ἕτερά ἐστιν, ἀλλὰ μὴ ἕτερον, πλείω ἐστὶν ἑνός: ἕτερον μὲν 
γὰρ ὂν ἓν ἂν ἦν, ἕτερα δὲ ὄντα πλείω ἑνός ἐστι καὶ πλῆθος 
ἂν ἔχοι. {_} Ἔχοι γὰρ ἄν. {_} Πλῆθος δὲ ὂν ἀριθμοῦ πλείονος 
ἂν μετέχοι ἢ τοῦ ἑνός. {_} Πῶς δ' οὔ; {_} Τί οὖν; ἀριθμοῦ 
φήσομεν τὰ πλείω γίγνεσθαί τε καὶ γεγονέναι πρότερον, ἢ 
τὰ ἐλάττω; {_} Τὰ ἐλάττω. {_} Τὸ ὀλίγιστον ἄρα πρῶτον: τοῦτο 
δ' ἔστι τὸ ἕν. ἦ γάρ; {_} Ναί. {_} Πάντων ἄρα τὸ ἓν πρῶτον 
γέγονε τῶν ἀριθμὸν ἐχόντων: ἔχει δὲ καὶ τἆλλα πάντα 
ἀριθμόν, εἴπερ ἄλλα καὶ μὴ ἄλλο ἐστίν. {_} Ἔχει γάρ. {_} 
Πρῶτον δέ γε οἶμαι γεγονὸς πρότερον γέγονε, τὰ δὲ ἄλλα 
ὕστερον, τὰ δ' ὕστερον γεγονότα νεώτερα τοῦ πρότερον 
γεγονότος: καὶ οὕτως ἂν εἴη τἆλλα νεώτερα τοῦ ἑνός, τὸ δὲ 
ἓν πρεσβύτερον τῶν ἄλλων. {_} Εἴη γὰρ ἄν. 
  Τί δὲ τόδε; ἆρ' ἂν εἴη τὸ ἓν παρὰ φύσιν τὴν αὑτοῦ 
γεγονός, ἢ ἀδύνατον; {_} Ἀδύνατον. {_} Ἀλλὰ μὴν μέρη γε ἔχον 
ἐφάνη τὸ ἕν, εἰ δὲ μέρη, καὶ ἀρχὴν καὶ τελευτὴν καὶ μέσον. 
{_} Ναί. {_} Οὐκοῦν πάντων πρῶτον ἀρχὴ γίγνεται, καὶ αὐτοῦ 
τοῦ ἑνὸς καὶ ἑκάστου τῶν ἄλλων, καὶ μετὰ τὴν ἀρχὴν καὶ 
τἆλλα πάντα μέχρι τοῦ τέλους; {_} Τί μήν; {_} Καὶ μὴν μόριά 
γε φήσομεν ταῦτ' εἶναι πάντα τἆλλα τοῦ ὅλου τε καὶ ἑνός,  
αὐτὸ δὲ ἐκεῖνο ἅμα τῇ τελευτῇ γεγονέναι ἕν τε καὶ ὅλον. {_} 
Φήσομεν γάρ. {_} Τελευτὴ δέ γε οἶμαι ὕστατον γίγνεται, τούτῳ 
δ' ἅμα τὸ ἓν πέφυκε γίγνεσθαι: ὥστ' εἴπερ ἀνάγκη αὐτὸ τὸ 
ἓν μὴ παρὰ φύσιν γίγνεσθαι, ἅμα τελευτῇ ἂν γεγονὸς ὕστατον 
ἂν τῶν ἄλλων πεφυκὸς εἴη γίγνεσθαι. {_} Φαίνεται. {_} Νεώτερον 
ἄρα τῶν ἄλλων τὸ ἕν ἐστι, τὰ δ' ἄλλα τοῦ ἑνὸς πρεσβύτερα. 
{_} Οὕτως αὖ μοι φαίνεται. {_} Τί δὲ δή; ἀρχὴν ἢ ἄλλο μέρος 
ὁτιοῦν τοῦ ἑνὸς ἢ ἄλλου ὁτουοῦν, ἐάνπερ μέρος ᾖ ἀλλὰ μὴ 
μέρη, οὐκ ἀναγκαῖον ἓν εἶναι, μέρος γε ὄν; {_} Ἀνάγκη. {_} 
Οὐκοῦν τὸ ἓν ἅμα τε τῷ πρώτῳ γιγνομένῳ γίγνοιτ' ἂν καὶ 
ἅμα τῷ δευτέρῳ, καὶ οὐδενὸς ἀπολείπεται τῶν ἄλλων γιγνο-
μένων, ὅτιπερ ἂν προσγίγνηται ὁτῳοῦν, ἕως ἂν πρὸς τὸ 
ἔσχατον διελθὸν ὅλον ἓν γένηται, οὔτε μέσου οὔτε πρώτου 
οὔτε ἐσχάτου οὔτε ἄλλου οὐδενὸς ἀπολειφθὲν ἐν τῇ γενέσει. {_} 
Ἀληθῆ. {_} Πᾶσιν ἄρα τοῖς ἄλλοις τὴν αὐτὴν ἡλικίαν ἴσχει τὸ 
ἕν: ὥστ' εἰ μὴ παρὰ φύσιν πέφυκεν αὐτὸ τὸ ἕν, οὔτε 
πρότερον οὔτε ὕστερον τῶν ἄλλων γεγονὸς ἂν εἴη, ἀλλ' ἅμα. 
καὶ κατὰ τοῦτον τὸν λόγον τὸ ἓν τῶν ἄλλων οὔτε πρεσβύτερον 
οὔτε νεώτερον ἂν εἴη, οὐδὲ τἆλλα τοῦ ἑνός: κατὰ δὲ τὸν 
πρόσθεν πρεσβύτερόν τε καὶ νεώτερον, καὶ τἆλλα ἐκείνου 
ὡσαύτως. {_} Πάνυ μὲν οὖν. {_} Ἔστι μὲν δὴ οὕτως ἔχον τε καὶ 
γεγονός. ἀλλὰ τί αὖ περὶ τοῦ γίγνεσθαι αὐτὸ πρεσβύτερόν 
τε καὶ νεώτερον τῶν ἄλλων καὶ τἆλλα τοῦ ἑνός, καὶ μήτε 
νεώτερον μήτε πρεσβύτερον γίγνεσθαι; ἆρα ὥσπερ περὶ τοῦ 
εἶναι, οὕτω καὶ περὶ τοῦ γίγνεσθαι ἔχει, ἢ ἑτέρως; {_} Οὐκ 
ἔχω λέγειν. {_} Ἀλλ' ἐγὼ τοσόνδε γε: εἰ καὶ ἔστιν πρεσβύτερον 
ἕτερον ἑτέρου, γίγνεσθαί γε αὐτὸ πρεσβύτερον ἔτι ἢ ὡς τὸ 
πρῶτον εὐθὺς γενόμενον διήνεγκε τῇ ἡλικίᾳ οὐκ ἂν ἔτι 
δύναιτο, οὐδ' αὖ τὸ νεώτερον ὂν ἔτι νεώτερον γίγνεσθαι: 
ἀνίσοις γὰρ ἴσα προστιθέμενα, χρόνῳ τε καὶ ἄλλῳ ὁτῳοῦν,  
ἴσῳ ποιεῖ διαφέρειν ἀεὶ ὅσῳπερ ἂν τὸ πρῶτον διενέγκῃ. {_} 
Πῶς γὰρ οὔ; {_} Οὐκ ἄρα τό γε ὂν τοῦ [ἑνὸς] ὄντος γίγνοιτ' 
ἄν ποτε πρεσβύτερον οὐδὲ νεώτερον, εἴπερ ἴσῳ διαφέρει ἀεὶ 
τὴν ἡλικίαν: ἀλλ' ἔστι καὶ γέγονε πρεσβύτερον, τὸ δὲ 
νεώτερον, γίγνεται δ' οὔ. {_} Ἀληθῆ. {_} Καὶ τὸ ἓν ἄρα ὂν τῶν 
ἄλλων ὄντων οὔτε πρεσβύτερόν ποτε οὔτε νεώτερον γίγνεται. 
{_} Οὐ γὰρ οὖν. {_} Ὅρα δὲ εἰ τῇδε πρεσβύτερα καὶ νεώτερα 
γίγνεται. {_} Πῇ δή; {_} Ἧι τό τε ἓν τῶν ἄλλων ἐφάνη πρε-
σβύτερον καὶ τἆλλα τοῦ ἑνός. {_} Τί οὖν; {_} Ὅταν τὸ ἓν τῶν 
ἄλλων πρεσβύτερον ᾖ, πλείω που χρόνον γέγονεν ἢ τὰ 
ἄλλα. {_} Ναί. {_} Πάλιν δὴ σκόπει: ἐὰν πλέονι καὶ ἐλάττονι 
χρόνῳ προστιθῶμεν τὸν ἴσον χρόνον, ἆρα τῷ ἴσῳ μορίῳ 
διοίσει τὸ πλέον τοῦ ἐλάττονος ἢ σμικροτέρῳ; {_} Σμικροτέρῳ. 
{_} Οὐκ ἄρα ἔσται, ὅτιπερ τὸ πρῶτον ἦν πρὸς τἆλλα ἡλικίᾳ 
διαφέρον τὸ ἕν, τοῦτο καὶ εἰς τὸ ἔπειτα, ἀλλὰ ἴσον λαμβάνον 
χρόνον τοῖς ἄλλοις ἔλαττον ἀεὶ τῇ ἡλικίᾳ διοίσει αὐτῶν ἢ 
πρότερον: ἢ οὔ; {_} Ναί. {_} Οὐκοῦν τό γε ἔλαττον διαφέρον 
ἡλικίᾳ πρός τι ἢ πρότερον νεώτερον γίγνοιτ' ἂν ἢ ἐν τῷ 
πρόσθεν πρὸς ἐκεῖνα πρὸς ἃ ἦν πρεσβύτερον πρότερον; {_} 
Νεώτερον. {_} Εἰ δὲ ἐκεῖνο νεώτερον, οὐκ ἐκεῖνα αὖ τὰ ἄλλα 
πρὸς τὸ ἓν πρεσβύτερα ἢ πρότερον; {_} Πάνυ γε. {_} Τὸ μὲν 
νεώτερον ἄρα γεγονὸς πρεσβύτερον γίγνεται πρὸς τὸ πρό-
τερον γεγονός τε καὶ πρεσβύτερον ὄν, ἔστι δὲ οὐδέποτε 
πρεσβύτερον, ἀλλὰ γίγνεται ἀεὶ ἐκείνου πρεσβύτερον: ἐκεῖνο 
μὲν γὰρ ἐπὶ τὸ νεώτερον ἐπιδίδωσιν, τὸ δ' ἐπὶ τὸ πρεσβύ-
τερον. τὸ δ' αὖ πρεσβύτερον τοῦ νεωτέρου νεώτερον γίγνεται 
ὡσαύτως. ἰόντε γὰρ αὐτοῖν εἰς τὸ ἐναντίον τὸ ἐναντίον 
ἀλλήλοιν γίγνεσθον, τὸ μὲν νεώτερον πρεσβύτερον τοῦ 
πρεσβυτέρου, τὸ δὲ πρεσβύτερον νεώτερον τοῦ νεωτέρου: 
γενέσθαι δὲ οὐκ ἂν οἵω τε εἴτην. εἰ γὰρ γένοιντο, οὐκ 
ἂν ἔτι γίγνοιντο, ἀλλ' εἶεν ἄν. νῦν δὲ γίγνονται μὲν  
πρεσβύτερα ἀλλήλων καὶ νεώτερα: τὸ μὲν ἓν τῶν ἄλλων 
νεώτερον γίγνεται, ὅτι πρεσβύτερον ἐφάνη ὂν καὶ πρότερον 
γεγονός, τὰ δὲ ἄλλα τοῦ ἑνὸς πρεσβύτερα, ὅτι ὕστερα 
γέγονε. κατὰ δὲ τὸν αὐτὸν λόγον καὶ τἆλλα οὕτω πρὸς 
τὸ ἓν ἴσχει, ἐπειδήπερ αὐτοῦ πρεσβύτερα ἐφάνη καὶ πρό-
τερα γεγονότα. {_} Φαίνεται γὰρ οὖν οὕτως. {_} Οὐκοῦν ᾗ μὲν 
οὐδὲν ἕτερον ἑτέρου πρεσβύτερον γίγνεται οὐδὲ νεώτερον, 
κατὰ τὸ ἴσῳ ἀριθμῷ ἀλλήλων ἀεὶ διαφέρειν, οὔτε τὸ ἓν 
τῶν ἄλλων πρεσβύτερον γίγνοιτ' ἂν οὐδὲ νεώτερον, οὔτε 
τἆλλα τοῦ ἑνός: ᾗ δὲ ἄλλῳ ἀεὶ μορίῳ διαφέρειν ἀνάγκη 
τὰ πρότερα τῶν ὑστέρων γενόμενα καὶ τὰ ὕστερα τῶν 
προτέρων, ταύτῃ δὴ ἀνάγκη πρεσβύτερά τε καὶ νεώτερα 
ἀλλήλων γίγνεσθαι τά τε ἄλλα τοῦ ἑνὸς καὶ τὸ ἓν τῶν 
ἄλλων; {_} Πάνυ μὲν οὖν. {_} Κατὰ δὴ πάντα ταῦτα τὸ ἓν αὐτό 
τε αὑτοῦ καὶ τῶν ἄλλων πρεσβύτερον καὶ νεώτερον ἔστι 
τε καὶ γίγνεται, καὶ οὔτε πρεσβύτερον οὔτε νεώτερον οὔτ' 
ἔστιν οὔτε γίγνεται οὔτε αὑτοῦ οὔτε τῶν ἄλλων. {_} Παν-
τελῶς μὲν οὖν. {_} Ἐπειδὴ δὲ χρόνου μετέχει τὸ ἓν καὶ τοῦ 
πρεσβύτερόν τε καὶ νεώτερον γίγνεσθαι, ἆρ' οὐκ ἀνάγκη καὶ 
τοῦ ποτὲ μετέχειν καὶ τοῦ ἔπειτα καὶ τοῦ νῦν, εἴπερ χρόνου 
μετέχει; {_} Ἀνάγκη. {_} Ἦν ἄρα τὸ ἓν καὶ ἔστι καὶ ἔσται καὶ 
ἐγίγνετο καὶ γίγνεται καὶ γενήσεται. {_} Τί μήν; {_} Καὶ εἴη ἄν 
τι ἐκείνῳ καὶ ἐκείνου, καὶ ἦν καὶ ἔστιν καὶ ἔσται. {_} Πάνυ 
γε. {_} Καὶ ἐπιστήμη δὴ εἴη ἂν αὐτοῦ καὶ δόξα καὶ αἴσθησις, 
εἴπερ καὶ νῦν ἡμεῖς περὶ αὐτοῦ πάντα ταῦτα πράττομεν. {_} 
Ὀρθῶς λέγεις. {_} Καὶ ὄνομα δὴ καὶ λόγος ἔστιν αὐτῷ, καὶ 
ὀνομάζεται καὶ λέγεται: καὶ ὅσαπερ καὶ περὶ τὰ ἄλλα τῶν 
τοιούτων τυγχάνει ὄντα, καὶ περὶ τὸ ἓν ἔστιν. {_} Παντελῶς 
μὲν οὖν ἔχει οὕτως. 
 
  Ἔτι δὴ τὸ τρίτον λέγωμεν. <τὸ ἓν εἰ ἔστιν> οἷον 
διεληλύθαμεν, ἆρ' οὐκ ἀνάγκη αὐτό, ἕν τε ὂν καὶ πολλὰ καὶ  
μήτε ἓν μήτε πολλὰ καὶ μετέχον χρόνου, ὅτι μὲν ἔστιν ἕν, 
οὐσίας μετέχειν ποτέ, ὅτι δ' οὐκ ἔστι, μὴ μετέχειν αὖ ποτε 
οὐσίας; {_} Ἀνάγκη. {_} Ἆρ' οὖν, ὅτε μετέχει, οἷόν τε ἔσται 
τότε μὴ μετέχειν, ἢ ὅτε μὴ μετέχει, μετέχειν; {_} Οὐχ οἷόν 
τε. {_} Ἐν ἄλλῳ ἄρα χρόνῳ μετέχει καὶ ἐν ἄλλῳ οὐ μετέχει: 
οὕτω γὰρ ἂν μόνως τοῦ αὐτοῦ μετέχοι τε καὶ οὐ μετέχοι. {_} 
Ὀρθῶς. {_} Οὐκοῦν ἔστι καὶ οὗτος χρόνος, ὅτε μεταλαμβάνει 
τοῦ εἶναι καὶ ὅτε ἀπαλλάττεται αὐτοῦ; ἢ πῶς οἷόν τε ἔσται 
τοτὲ μὲν ἔχειν τὸ αὐτό, τοτὲ δὲ μὴ ἔχειν, ἐὰν μή ποτε καὶ 
λαμβάνῃ αὐτὸ καὶ ἀφίῃ; {_} Οὐδαμῶς. {_} Τὸ δὴ οὐσίας μετα-
λαμβάνειν ἆρά γε οὐ γίγνεσθαι καλεῖς; {_} Ἔγωγε. {_} Τὸ δὲ 
ἀπαλλάττεσθαι οὐσίας ἆρα οὐκ ἀπόλλυσθαι; {_} Καὶ πάνυ γε. 
{_} Τὸ ἓν δή, ὡς ἔοικε, λαμβάνον τε καὶ ἀφιὲν οὐσίαν γίγνεταί 
τε καὶ ἀπόλλυται. {_} Ἀνάγκη. {_} Ἓν δὲ καὶ πολλὰ ὂν καὶ 
γιγνόμενον καὶ ἀπολλύμενον ἆρ' οὐχ, ὅταν μὲν γίγνηται ἕν, 
τὸ πολλὰ εἶναι ἀπόλλυται, ὅταν δὲ πολλά, τὸ ἓν εἶναι 
ἀπόλλυται; {_} Πάνυ γε. {_} Ἓν δὲ γιγνόμενον καὶ πολλὰ ἆρ' 
οὐκ ἀνάγκη διακρίνεσθαί τε καὶ συγκρίνεσθαι; {_} Πολλή γε. {_} 
Καὶ μὴν ἀνόμοιόν γε καὶ ὅμοιον ὅταν γίγνηται, ὁμοιοῦσθαί 
τε καὶ ἀνομοιοῦσθαι; {_} Ναί. {_} Καὶ ὅταν μεῖζον καὶ ἔλαττον 
καὶ ἴσον, αὐξάνεσθαί τε καὶ φθίνειν καὶ ἰσοῦσθαι; {_} Οὕτως. 
{_} Ὅταν δὲ κινούμενόν τε ἵστηται καὶ ὅταν ἑστὸς ἐπὶ τὸ 
κινεῖσθαι μεταβάλλῃ, δεῖ δήπου αὐτό γε μηδ' ἐν ἑνὶ χρόνῳ 
εἶναι. {_} Πῶς δή; {_} Ἑστός τε πρότερον ὕστερον κινεῖσθαι καὶ 
πρότερον κινούμενον ὕστερον ἑστάναι, ἄνευ μὲν τοῦ μετα-
βάλλειν οὐχ οἷόν τε ἔσται ταῦτα πάσχειν. {_} Πῶς γάρ; {_} 
Χρόνος δέ γε οὐδεὶς ἔστιν, ἐν ᾧ τι οἷόν τε ἅμα μήτε κινεῖσθαι 
μήτε ἑστάναι. {_} Οὐ γὰρ οὖν. {_} Ἀλλ' οὐδὲ μὴν μεταβάλλει 
ἄνευ τοῦ μεταβάλλειν. {_} Οὐκ εἰκός. {_} Πότ' οὖν μεταβάλλει; 
οὔτε γὰρ ἑστὸς ὂν οὔτε κινούμενον μεταβάλλει, οὔτε ἐν 
χρόνῳ ὄν. {_} Οὐ γὰρ οὖν. {_} Ἆρ' οὖν ἔστι τὸ ἄτοπον τοῦτο,  
ἐν ᾧ τότ' ἂν εἴη, ὅτε μεταβάλλει; {_} Τὸ ποῖον δή; {_} Τὸ 
ἐξαίφνης. τὸ γὰρ ἐξαίφνης τοιόνδε τι ἔοικε σημαίνειν, ὡς 
ἐξ ἐκείνου μεταβάλλον εἰς ἑκάτερον. οὐ γὰρ ἔκ γε τοῦ 
ἑστάναι ἑστῶτος ἔτι μεταβάλλει, οὐδ' ἐκ τῆς κινήσεως 
κινουμένης ἔτι μεταβάλλει: ἀλλὰ ἡ ἐξαίφνης αὕτη φύσις 
ἄτοπός τις ἐγκάθηται μεταξὺ τῆς κινήσεώς τε καὶ στάσεως, 
ἐν χρόνῳ οὐδενὶ οὖσα, καὶ εἰς ταύτην δὴ καὶ ἐκ ταύτης τό τε 
κινούμενον μεταβάλλει ἐπὶ τὸ ἑστάναι καὶ τὸ ἑστὸς ἐπὶ τὸ 
κινεῖσθαι. {_} Κινδυνεύει. {_} Καὶ τὸ ἓν δή, εἴπερ ἕστηκέ τε καὶ 
κινεῖται, μεταβάλλοι ἂν ἐφ' ἑκάτερα_μόνως γὰρ ἂν οὕτως 
ἀμφότερα ποιοῖ_μεταβάλλον δ' ἐξαίφνης μεταβάλλει, καὶ 
ὅτε μεταβάλλει, ἐν οὐδενὶ χρόνῳ ἂν εἴη, οὐδὲ κινοῖτ' ἂν 
τότε, οὐδ' ἂν σταίη. {_} Οὐ γάρ. {_} Ἆρ' οὖν οὕτω καὶ πρὸς τὰς 
ἄλλας μεταβολὰς ἔχει, ὅταν ἐκ τοῦ εἶναι εἰς τὸ ἀπόλλυσθαι 
μεταβάλλῃ ἢ ἐκ τοῦ μὴ εἶναι εἰς τὸ γίγνεσθαι, μεταξύ 
τινων τότε γίγνεται κινήσεών τε καὶ στάσεων, καὶ οὔτε 
ἔστι τότε οὔτε οὐκ ἔστι, οὔτε γίγνεται οὔτε ἀπόλλυται; 
{_} Ἔοικε γοῦν. {_} Κατὰ δὴ τὸν αὐτὸν λόγον καὶ ἐξ ἑνὸς 
ἐπὶ πολλὰ ἰὸν καὶ ἐκ πολλῶν ἐφ' ἓν οὔτε ἕν ἐστιν οὔτε 
πολλά, οὔτε διακρίνεται οὔτε συγκρίνεται. καὶ ἐξ ὁμοίου 
ἐπὶ ἀνόμοιον καὶ ἐξ ἀνομοίου ἐπὶ ὅμοιον ἰὸν οὔτε ὅμοιον 
οὔτε ἀνόμοιον, οὔτε ὁμοιούμενον οὔτε ἀνομοιούμενον: καὶ 
ἐκ σμικροῦ ἐπὶ μέγα καὶ ἐπὶ ἴσον καὶ εἰς τὰ ἐναντία 
ἰὸν οὔτε σμικρὸν οὔτε μέγα οὔτε ἴσον, οὔτε αὐξανόμενον 
οὔτε φθῖνον οὔτε ἰσούμενον εἴη ἄν. {_} Οὐκ ἔοικε. {_} Ταῦτα 
δὴ τὰ παθήματα πάντ' ἂν πάσχοι τὸ ἕν, εἰ ἔστιν. {_} Πῶς 
δ' οὔ; 
 
  Τί δὲ τοῖς ἄλλοις προσήκοι ἂν πάσχειν, <ἓν εἰ ἔστιν>, 
ἆρα οὐ σκεπτέον; {_} Σκεπτέον. {_} Λέγωμεν δή, <ἓν εἰ ἔστι>, 
τἆλλα τοῦ ἑνὸς τί χρὴ πεπονθέναι; {_} Λέγωμεν. {_} Οὐκοῦν  
ἐπείπερ ἄλλα τοῦ ἑνός ἐστιν, οὔτε τὸ ἕν ἐστι τἆλλα: οὐ 
γὰρ ἂν ἄλλα τοῦ ἑνὸς ἦν. {_} Ὀρθῶς. {_} Οὐδὲ μὴν στέρεταί 
γε παντάπασι τοῦ ἑνὸς τἆλλα, ἀλλὰ μετέχει πῃ. {_} Πῇ δή; {_} 
Ὅτι που τὰ ἄλλα τοῦ ἑνὸς μόρια ἔχοντα ἄλλα ἐστίν: εἰ γὰρ 
μόρια μὴ ἔχοι, παντελῶς ἂν ἓν εἴη. {_} Ὀρθῶς. {_} Μόρια δέ 
γε, φαμέν, τούτου ἐστὶν ὃ ἂν ὅλον ᾖ. {_} Φαμὲν γάρ. {_} Ἀλλὰ 
μὴν τό γε ὅλον ἓν ἐκ πολλῶν ἀνάγκη εἶναι, οὗ ἔσται μόρια 
τὰ μόρια: ἕκαστον γὰρ τῶν μορίων οὐ πολλῶν μόριον χρὴ 
εἶναι, ἀλλὰ ὅλου. {_} Πῶς τοῦτο; {_} Εἴ τι πολλῶν μόριον εἴη, 
ἐν οἷς αὐτὸ εἴη, ἑαυτοῦ τε δήπου μόριον ἔσται, ὅ ἐστιν 
ἀδύνατον, καὶ τῶν ἄλλων δὴ ἑνὸς ἑκάστου, εἴπερ καὶ πάντων. 
ἑνὸς γὰρ μὴ ὂν μόριον, πλὴν τούτου τῶν ἄλλων ἔσται, καὶ 
οὕτως ἑνὸς ἑκάστου οὐκ ἔσται μόριον, μὴ ὂν δὲ μόριον ἑκάστου 
οὐδενὸς τῶν πολλῶν ἔσται. μηδενὸς δὲ ὂν πάντων τούτων 
τι εἶναι, ὧν οὐδενὸς οὐδέν ἐστι, καὶ μόριον καὶ ἄλλο ὁτιοῦν 
ἀδύνατον [εἶναι]. {_} Φαίνεταί γε δή. {_} Οὐκ ἄρα τῶν πολλῶν 
οὐδὲ πάντων τὸ μόριον μόριον, ἀλλὰ μιᾶς τινὸς ἰδέας καὶ 
ἑνός τινος ὃ καλοῦμεν ὅλον, ἐξ ἁπάντων ἓν τέλειον γεγονός, 
τούτου μόριον ἂν τὸ μόριον εἴη. {_} Παντάπασι μὲν οὖν. {_} Εἰ 
ἄρα τἆλλα μόρια ἔχει, κἂν τοῦ ὅλου τε καὶ ἑνὸς μετέχοι. {_} 
Πάνυ γε. {_} Ἓν ἄρα ὅλον τέλειον μόρια ἔχον ἀνάγκη εἶναι 
τἆλλα τοῦ ἑνός. {_} Ἀνάγκη. {_} Καὶ μὴν καὶ περὶ τοῦ μορίου γε 
ἑκάστου ὁ αὐτὸς λόγος: καὶ γὰρ τοῦτο ἀνάγκη μετέχειν 
τοῦ ἑνός. εἰ γὰρ ἕκαστον αὐτῶν μόριόν ἐστι, τό γε ἕκαστον 
εἶναι ἓν δήπου σημαίνει, ἀφωρισμένον μὲν τῶν ἄλλων, καθ' 
αὑτὸ δὲ ὄν, εἴπερ ἕκαστον ἔσται. {_} Ὀρθῶς. {_} Μετέχοι δέ γε 
ἂν τοῦ ἑνὸς δῆλον ὅτι ἄλλο ὂν ἢ ἕν: οὐ γὰρ ἂν μετεῖχεν, 
ἀλλ' ἦν ἂν αὐτὸ ἕν. νῦν δὲ ἑνὶ μὲν εἶναι πλὴν αὐτῷ τῷ ἑνὶ 
ἀδύνατόν που. {_} Ἀδύνατον. {_} Μετέχειν δέ γε τοῦ ἑνὸς ἀνάγκη 
τῷ τε ὅλῳ καὶ τῷ μορίῳ. τὸ μὲν γὰρ ἓν ὅλον ἔσται, οὗ  
μόρια τὰ μόρια: τὸ δ' αὖ ἕκαστον ἓν μόριον τοῦ ὅλου, ὃ ἂν ᾖ 
μόριον ὅλου. {_} Οὕτως. {_} Οὐκοῦν ἕτερα ὄντα τοῦ ἑνὸς μεθέξει 
τὰ μετέχοντα αὐτοῦ; {_} Πῶς δ' οὔ; {_} Τὰ δ' ἕτερα τοῦ ἑνὸς 
πολλά που ἂν εἴη: εἰ γὰρ μήτε ἓν μήτε ἑνὸς πλείω εἴη 
τἆλλα τοῦ ἑνός, οὐδὲν ἂν εἴη. {_} Οὐ γὰρ οὖν. 
  Ἐπεὶ δέ γε πλείω ἑνός ἐστι τά τε τοῦ ἑνὸς μορίου καὶ τὰ 
τοῦ ἑνὸς ὅλου μετέχοντα, οὐκ ἀνάγκη ἤδη πλήθει ἄπειρα 
εἶναι αὐτά γε ἐκεῖνα τὰ μεταλαμβάνοντα τοῦ ἑνός; {_} Πῶς; {_} 
Ὧδε ἴδωμεν. ἄλλο τι οὐχ ἓν ὄντα οὐδὲ μετέχοντα τοῦ ἑνὸς 
τότε, ὅτε μεταλαμβάνει αὐτοῦ, μεταλαμβάνει; {_} Δῆλα δή. {_} 
Οὐκοῦν πλήθη ὄντα, ἐν οἷς τὸ ἓν οὐκ ἔνι; {_} Πλήθη μέντοι. 
{_} Τί οὖν; εἰ ἐθέλοιμεν τῇ διανοίᾳ τῶν τοιούτων ἀφελεῖν ὡς 
οἷοί τέ ἐσμεν ὅτι ὀλίγιστον, οὐκ ἀνάγκη καὶ τὸ ἀφαιρεθὲν 
ἐκεῖνο, εἴπερ τοῦ ἑνὸς μὴ μετέχοι, πλῆθος εἶναι καὶ οὐχ ἕν; {_} 
Ἀνάγκη. {_} Οὐκοῦν οὕτως ἀεὶ σκοποῦντες αὐτὴν καθ' αὑτὴν 
τὴν ἑτέραν φύσιν τοῦ εἴδους ὅσον ἂν αὐτῆς ἀεὶ ὁρῶμεν ἄπειρον 
ἔσται πλήθει; {_} Παντάπασι μὲν οὖν. {_} Καὶ μὴν ἐπειδάν γε 
ἓν ἕκαστον μόριον μόριον γένηται, πέρας ἤδη ἔχει πρὸς 
ἄλληλα καὶ πρὸς τὸ ὅλον, καὶ τὸ ὅλον πρὸς τὰ μόρια. {_} 
Κομιδῇ μὲν οὖν. {_} Τοῖς ἄλλοις δὴ τοῦ ἑνὸς συμβαίνει ἐκ μὲν 
τοῦ ἑνὸς καὶ ἐξ ἑαυτῶν κοινωνησάντων, ὡς ἔοικεν, ἕτερόν τι 
γίγνεσθαι ἐν ἑαυτοῖς, ὃ δὴ πέρας παρέσχε πρὸς ἄλληλα: ἡ 
δ' ἑαυτῶν φύσις καθ' ἑαυτὰ ἀπειρίαν. {_} Φαίνεται. {_} Οὕτω δὴ 
τὰ ἄλλα τοῦ ἑνὸς καὶ ὅλα καὶ κατὰ μόρια ἄπειρά τέ ἐστι 
καὶ πέρατος μετέχει. {_} Πάνυ γε. 
  Οὐκοῦν καὶ ὅμοιά τε καὶ ἀνόμοια ἀλλήλοις τε καὶ ἑαυτοῖς; 
{_} Πῇ δή; {_} Ἧι μέν που ἄπειρά ἐστι κατὰ τὴν ἑαυτῶν φύσιν 
πάντα, ταὐτὸν πεπονθότα ἂν εἴη ταύτῃ. {_} Πάνυ γε. {_} Καὶ μὴν 
ᾗ γε ἅπαντα πέρατος μετέχει, καὶ ταύτῃ πάντ' ἂν εἴη ταὐτὸν  
πεπονθότα. {_} Πῶς δ' οὔ; {_} Ἧι δέ γε πεπερασμένα τε εἶναι 
καὶ ἄπειρα πέπονθεν, ἐναντία πάθη ἀλλήλοις ὄντα ταῦτα τὰ 
πάθη πέπονθεν. {_} Ναί. {_} Τὰ δ' ἐναντία γε ὡς οἷόν τε ἀνο-
μοιότατα. {_} Τί μήν; {_} Κατὰ μὲν ἄρα ἑκάτερον τὸ πάθος 
ὅμοια ἂν εἴη αὐτά τε αὑτοῖς καὶ ἀλλήλοις, κατὰ δ' ἀμφότερα 
ἀμφοτέρως ἐναντιώτατά τε καὶ ἀνομοιότατα. {_} Κινδυνεύει. {_} 
Οὕτω δὴ τὰ ἄλλα αὐτά τε αὑτοῖς καὶ ἀλλήλοις ὅμοιά τε καὶ 
ἀνόμοια ἂν εἴη. {_} Οὕτως. {_} Καὶ ταὐτὰ δὴ καὶ ἕτερα ἀλλήλων, 
καὶ κινούμενα καὶ ἑστῶτα, καὶ πάντα τὰ ἐναντία πάθη οὐκέτι 
χαλεπῶς εὑρήσομεν πεπονθότα τἆλλα τοῦ ἑνός, ἐπείπερ καὶ 
ταῦτα ἐφάνη πεπονθότα. {_} Ὀρθῶς λέγεις. 
 
  Οὐκοῦν, εἰ ταῦτα μὲν ἤδη ἐῷμεν ὡς φανερά, ἐπισκοποῖμεν 
δὲ πάλιν <ἓν εἰ ἔστιν>, ἆρα καὶ οὐχ οὕτως ἔχει τὰ ἄλλα τοῦ 
ἑνὸς ἢ οὕτω μόνον; {_} Πάνυ μὲν οὖν. {_} Λέγωμεν δὴ ἐξ ἀρχῆς 
<ἓν εἰ ἔστι>, τί χρὴ τὰ ἄλλα τοῦ ἑνὸς πεπονθέναι. {_} Λέγωμεν 
γάρ. {_} Ἆρ' οὖν οὐ χωρὶς μὲν τὸ ἓν τῶν ἄλλων, χωρὶς δὲ 
τἆλλα τοῦ ἑνὸς εἶναι; {_} Τί δή; {_} Ὅτι που οὐκ ἔστι παρὰ 
ταῦτα ἕτερον, ὃ ἄλλο μέν ἐστι τοῦ ἑνός, ἄλλο δὲ τῶν ἄλλων: 
πάντα γὰρ εἴρηται, ὅταν ῥηθῇ τό τε ἓν καὶ τἆλλα. {_} Πάντα 
γάρ. {_} Οὐκ ἄρα ἔτ' ἔστιν ἕτερον τούτων, ἐν ᾧ τό τε ἓν ἂν 
εἴη τῷ αὐτῷ καὶ τἆλλα. {_} Οὐ γάρ. {_} Οὐδέποτε ἄρα ἐν ταὐτῷ 
ἐστι τὸ ἓν καὶ τἆλλα. {_} Οὐκ ἔοικεν. {_} Χωρὶς ἄρα; {_} Ναί. {_} 
Οὐδὲ μὴν μόριά γε ἔχειν φαμὲν τὸ ὡς ἀληθῶς ἕν. {_} Πῶς 
γάρ; {_} Οὔτ' ἄρα ὅλον εἴη ἂν τὸ ἓν ἐν τοῖς ἄλλοις οὔτε μόρια 
αὐτοῦ, εἰ χωρίς τέ ἐστι τῶν ἄλλων καὶ μόρια μὴ ἔχει. {_} Πῶς 
γάρ; {_} Οὐδενὶ ἄρα τρόπῳ μετέχοι ἂν τἆλλα τοῦ ἑνός, μήτε 
κατὰ μόριόν τι αὐτοῦ μήτε κατὰ ὅλον μετέχοντα. {_} Οὐκ 
ἔοικεν. {_} Οὐδαμῇ ἄρα ἓν τἆλλά ἐστιν, οὐδ' ἔχει ἐν ἑαυτοῖς 
ἓν οὐδέν. {_} Οὐ γὰρ οὖν. {_} Οὐδ' ἄρα πολλά ἐστι τἆλλα: ἓν  
γὰρ ἂν ἦν ἕκαστον αὐτῶν μόριον τοῦ ὅλου, εἰ πολλὰ ἦν: 
νῦν δὲ οὔτε ἓν οὔτε πολλὰ οὔτε ὅλον οὔτε μόριά ἐστι τἆλλα 
τοῦ ἑνός, ἐπειδὴ αὐτοῦ οὐδαμῇ μετέχει. {_} Ὀρθῶς. {_} Οὐδ' ἄρα 
δύο οὐδὲ τρία οὔτε αὐτά ἐστι τὰ ἄλλα οὔτε ἔνεστιν ἐν αὐτοῖς, 
εἴπερ τοῦ ἑνὸς πανταχῇ στέρεται. {_} Οὕτως. 
  Οὐδὲ ὅμοια ἄρα καὶ ἀνόμοια οὔτε αὐτά ἐστι τῷ ἑνὶ τὰ 
ἄλλα, οὔτε ἔνεστιν ἐν αὐτοῖς ὁμοιότης καὶ ἀνομοιότης: εἰ 
γὰρ ὅμοια καὶ ἀνόμοια αὐτὰ εἴη ἢ ἔχοι ἐν ἑαυτοῖς ὁμοιότητα 
καὶ ἀνομοιότητα, δύο που εἴδη ἐναντία ἀλλήλοις ἔχοι ἂν ἐν 
ἑαυτοῖς τὰ ἄλλα τοῦ ἑνός. {_} Φαίνεται. {_} Ἦν δέ γε ἀδύνατον 
δυοῖν τινοῖν μετέχειν ἃ μηδ' ἑνὸς μετέχοι. {_} Ἀδύνατον. {_} 
Οὔτ' ἄρα ὅμοια οὔτ' ἀνόμοιά ἐστιν οὔτ' ἀμφότερα τἆλλα. 
ὅμοια μὲν γὰρ ἂν ὄντα ἢ ἀνόμοια ἑνὸς ἂν τοῦ ἑτέρου εἴδους 
μετέχοι, ἀμφότερα δὲ ὄντα δυοῖν τοῖν ἐναντίοιν: ταῦτα δὲ 
ἀδύνατον ἐφάνη. {_} Ἀληθῆ. 
  Οὐδ' ἄρα τὰ αὐτὰ οὐδ' ἕτερα, οὐδὲ κινούμενα οὐδὲ ἑστῶτα, 
οὐδὲ γιγνόμενα οὐδὲ ἀπολλύμενα, οὐδὲ μείζω οὐδὲ ἐλάττω 
οὐδὲ ἴσα: οὐδὲ ἄλλο οὐδὲν πέπονθε τῶν τοιούτων: εἰ γάρ 
τι τοιοῦτον πεπονθέναι ὑπομένει τὰ ἄλλα, καὶ ἑνὸς καὶ δυοῖν 
καὶ τριῶν καὶ περιττοῦ καὶ ἀρτίου μεθέξει, ὧν αὐτοῖς ἀδύνατον 
ἐφάνη μετέχειν τοῦ ἑνός γε πάντῃ πάντως στερομένοις. {_} 
Ἀληθέστατα. {_} Οὕτω δὴ ἓν εἰ ἔστιν, πάντα τέ ἐστι τὸ ἓν 
καὶ οὐδὲ ἕν ἐστι καὶ πρὸς ἑαυτὸ καὶ πρὸς τὰ ἄλλα ὡσαύτως. 
{_} Παντελῶς μὲν οὖν. 
 
  Εἶεν: εἰ δὲ δὴ μὴ ἔστι τὸ ἕν, τί χρὴ συμβαίνειν ἆρ' οὐ 
σκεπτέον μετὰ τοῦτο; {_} Σκεπτέον γάρ. {_} Τίς οὖν ἂν εἴη αὕτη 
ἡ ὑπόθεσις, <εἰ ἓν μὴ ἔστιν>; ἆρά τι διαφέρει τῆσδε, <εἰ μὴ 
ἓν μὴ ἔστιν>; {_} Διαφέρει μέντοι. {_} Διαφέρει μόνον, ἢ καὶ πᾶν 
τοὐναντίον ἐστὶν εἰπεῖν <εἰ μὴ ἓν μὴ ἔστι> τοῦ <εἰ ἓν μὴ  
ἔστιν>; {_} Πᾶν τοὐναντίον. {_} Τί δ' εἴ τις λέγοι εἰ μέγεθος 
μὴ ἔστιν ἢ σμικρότης μὴ ἔστιν ἤ τι ἄλλο τῶν τοιούτων, 
ἆρα ἐφ' ἑκάστου ἂν δηλοῖ ὅτι ἕτερόν τι λέγοι τὸ μὴ ὄν; {_} 
Πάνυ γε. {_} Οὐκοῦν καὶ νῦν δηλοῖ ὅτι ἕτερον λέγει τῶν ἄλλων 
τὸ μὴ ὄν, ὅταν εἴπῃ <ἓν εἰ μὴ ἔστι>, καὶ ἴσμεν ὃ λέγει; {_} 
Ἴσμεν. {_} Πρῶτον μὲν ἄρα γνωστόν τι λέγει, ἔπειτα ἕτερον 
τῶν ἄλλων, ὅταν εἴπῃ ἕν, εἴτε τὸ εἶναι αὐτῷ προσθεὶς εἴτε 
τὸ μὴ εἶναι: οὐδὲν <γὰρ> ἧττον γιγνώσκεται, τί τὸ λεγόμενον 
μὴ εἶναι, καὶ ὅτι διάφορον τῶν ἄλλων. ἢ οὔ; {_} Ἀνάγκη. {_} 
Ὧδε ἄρα λεκτέον ἐξ ἀρχῆς, <ἓν εἰ μὴ ἔστι>, τί χρὴ εἶναι. 
πρῶτον μὲν οὖν αὐτῷ τοῦτο ὑπάρχειν δεῖ, ὡς ἔοικεν, εἶναι 
αὐτοῦ ἐπιστήμην, ἢ μηδὲ ὅτι λέγεται γιγνώσκεσθαι, ὅταν τις 
εἴπῃ <ἓν εἰ μὴ ἔστιν>. {_} Ἀληθῆ. {_} Οὐκοῦν καὶ τὰ ἄλλα ἕτερα 
αὐτοῦ εἶναι, ἢ μηδὲ ἐκεῖνο ἕτερον τῶν ἄλλων λέγεσθαι; {_} 
Πάνυ γε. {_} Καὶ ἑτεροιότης ἄρα ἐστὶν αὐτῷ πρὸς τῇ ἐπιστήμῃ. 
οὐ γὰρ τὴν τῶν ἄλλων ἑτεροιότητα λέγει, ὅταν τὸ ἓν ἕτερον 
τῶν ἄλλων λέγῃ, ἀλλὰ τὴν ἐκείνου. {_} Φαίνεται. {_} Καὶ μὴν 
τοῦ γε ἐκείνου καὶ τοῦ τινὸς καὶ τούτου καὶ τούτῳ καὶ τούτων 
καὶ πάντων τῶν τοιούτων μετέχει τὸ μὴ ὂν ἕν: οὐ γὰρ ἂν 
τὸ ἓν ἐλέγετο οὐδ' ἂν τοῦ ἑνὸς ἕτερα, οὐδ' ἐκείνῳ ἄν τι ἦν 
οὐδ' ἐκείνου, οὐδ' ἄν τι ἐλέγετο, εἰ μήτε τοῦ τινὸς αὐτῷ μετῆν 
μήτε τῶν ἄλλων τούτων. {_} Ὀρθῶς. {_} Εἶναι μὲν δὴ τῷ ἑνὶ 
οὐχ οἷόν τε, εἴπερ γε μὴ ἔστι, μετέχειν δὲ πολλῶν οὐδὲν 
κωλύει, ἀλλὰ καὶ ἀνάγκη, εἴπερ τό γε ἓν ἐκεῖνο καὶ μὴ ἄλλο 
μὴ ἔστιν. εἰ μέντοι μήτε τὸ ἓν μήτ' ἐκεῖνο μὴ ἔσται, ἀλλὰ 
περὶ ἄλλου του ὁ λόγος, οὐδὲ φθέγγεσθαι δεῖ οὐδέν: εἰ δὲ τὸ 
ἓν ἐκεῖνο καὶ μὴ ἄλλο ὑπόκειται μὴ εἶναι, καὶ τοῦ ἐκείνου 
καὶ ἄλλων πολλῶν ἀνάγκη αὐτῷ μετεῖναι. {_} Καὶ πάνυ γε. 
  Καὶ ἀνομοιότης ἄρα ἐστὶν αὐτῷ πρὸς τὰ ἄλλα: τὰ γὰρ 
ἄλλα τοῦ ἑνὸς ἕτερα ὄντα ἑτεροῖα καὶ εἴη ἄν. {_} Ναί. {_} Τὰ  
δ' ἑτεροῖα οὐκ ἀλλοῖα; {_} Πῶς δ' οὔ; {_} Τὰ δ' ἀλλοῖα οὐκ 
ἀνόμοια; {_} Ἀνόμοια μὲν οὖν. {_} Οὐκοῦν εἴπερ τῷ ἑνὶ ἀνόμοιά 
ἐστι, δῆλον ὅτι ἀνομοίῳ τά γε ἀνόμοια ἀνόμοια ἂν εἴη. {_} 
Δῆλον. {_} Εἴη δὴ ἂν καὶ τῷ ἑνὶ ἀνομοιότης, πρὸς ἣν τὰ 
ἄλλα ἀνόμοια αὐτῷ ἐστιν. {_} Ἔοικεν. {_} Εἰ δὲ δὴ τῶν ἄλλων 
ἀνομοιότης ἔστιν αὐτῷ, ἆρ' οὐκ ἀνάγκη ἑαυτοῦ ὁμοιότητα 
αὐτῷ εἶναι; {_} Πῶς; {_} Εἰ ἑνὸς ἀνομοιότης ἔστι τῷ ἑνί, οὐκ 
ἄν που περὶ τοῦ τοιούτου ὁ λόγος εἴη οἵου τοῦ ἑνός, οὐδ' ἂν 
ἡ ὑπόθεσις εἴη περὶ ἑνός, ἀλλὰ περὶ ἄλλου ἢ ἑνός. {_} Πάνυ 
γε. {_} Οὐ δεῖ δέ γε. {_} Οὐ δῆτα. {_} Δεῖ ἄρα ὁμοιότητα τῷ ἑνὶ 
αὐτοῦ ἑαυτῷ εἶναι. {_} Δεῖ. 
  Καὶ μὴν οὐδ' αὖ ἴσον γ' ἐστὶ τοῖς ἄλλοις: εἰ γὰρ εἴη 
ἴσον, εἴη τε ἂν ἤδη καὶ ὅμοιον ἂν εἴη αὐτοῖς κατὰ τὴν 
ἰσότητα. ταῦτα δ' ἀμφότερα ἀδύνατα, εἴπερ μὴ ἔστιν ἕν. {_} 
Ἀδύνατα. {_} Ἐπειδὴ δὲ οὐκ ἔστι τοῖς ἄλλοις ἴσον, ἆρα οὐκ 
ἀνάγκη καὶ τἆλλα ἐκείνῳ μὴ ἴσα εἶναι; {_} Ἀνάγκη. {_} Τὰ δὲ 
μὴ ἴσα οὐκ ἄνισα; {_} Ναί. {_} Τὰ δὲ ἄνισα οὐ τῷ ἀνίσῳ 
ἄνισα; {_} Πῶς δ' οὔ; {_} Καὶ ἀνισότητος δὴ μετέχει τὸ ἕν, 
πρὸς ἣν τἆλλα αὐτῷ ἐστιν ἄνισα; {_} Μετέχει. {_} Ἀλλὰ μέντοι 
ἀνισότητός γε ἐστὶ μέγεθός τε καὶ σμικρότης. {_} Ἔστι γάρ. 
{_} Ἔστιν ἄρα καὶ μέγεθός τε καὶ σμικρότης τῷ τοιούτῳ 
ἑνί; {_} Κινδυνεύει. {_} Μέγεθος μὴν καὶ σμικρότης ἀεὶ ἀφέ-
στατον ἀλλήλοιν. {_} Πάνυ γε. {_} Μεταξὺ ἄρα τι αὐτοῖν ἀεί 
ἐστιν. {_} Ἔστιν. {_} Ἔχεις οὖν τι ἄλλο εἰπεῖν μεταξὺ αὐτοῖν 
ἢ ἰσότητα; {_} Οὔκ, ἀλλὰ τοῦτο. {_} Ὅτῳ ἄρα ἔστι μέγεθος καὶ 
σμικρότης, ἔστι καὶ ἰσότης αὐτῷ μεταξὺ τούτοιν οὖσα. {_} 
Φαίνεται. {_} Τῷ δὴ ἑνὶ μὴ ὄντι, ὡς ἔοικε, καὶ ἰσότητος ἂν 
μετείη καὶ μεγέθους καὶ σμικρότητος. {_} Ἔοικεν. 
  Καὶ μὴν καὶ οὐσίας γε δεῖ αὐτὸ μετέχειν πῃ. {_} Πῶς 
δή; {_} Ἔχειν αὐτὸ δεῖ οὕτως ὡς λέγομεν: εἰ γὰρ μὴ οὕτως ἔχει,  
οὐκ ἂν ἀληθῆ λέγοιμεν ἡμεῖς λέγοντες τὸ ἓν μὴ εἶναι: εἰ 
δὲ ἀληθῆ, δῆλον ὅτι ὄντα αὐτὰ λέγομεν. ἢ οὐχ οὕτως; {_} 
Οὕτω μὲν οὖν. {_} Ἐπειδὴ δέ φαμεν ἀληθῆ λέγειν, ἀνάγκη 
ἡμῖν φάναι καὶ ὄντα λέγειν. {_} Ἀνάγκη. {_} Ἔστιν ἄρα, ὡς 
ἔοικε, τὸ ἓν οὐκ ὄν: εἰ γὰρ μὴ ἔσται μὴ ὄν, ἀλλά πῃ τοῦ 
εἶναι ἀνήσει πρὸς τὸ μὴ εἶναι, εὐθὺς ἔσται ὄν. {_} Παντάπασι 
μὲν οὖν. {_} Δεῖ ἄρα αὐτὸ δεσμὸν ἔχειν τοῦ μὴ εἶναι τὸ εἶναι 
μὴ ὄν, εἰ μέλλει μὴ εἶναι, ὁμοίως ὥσπερ τὸ ὂν τὸ μὴ ὂν 
ἔχειν μὴ εἶναι, ἵνα τελέως αὖ [εἶναι] ᾖ: οὕτως γὰρ ἂν τό τε 
ὂν μάλιστ' ἂν εἴη καὶ τὸ μὴ ὂν οὐκ ἂν εἴη, μετέχοντα τὸ 
μὲν ὂν οὐσίας τοῦ εἶναι ὄν, μὴ οὐσίας δὲ τοῦ <μὴ> εἶναι μὴ 
ὄν, εἰ μέλλει τελέως εἶναι, τὸ δὲ μὴ ὂν μὴ οὐσίας μὲν τοῦ μὴ 
εἶναι [μὴ] ὄν, οὐσίας δὲ τοῦ εἶναι μὴ ὄν, εἰ καὶ τὸ μὴ ὂν αὖ 
τελέως μὴ ἔσται. {_} Ἀληθέστατα. {_} Οὐκοῦν ἐπείπερ τῷ τε 
ὄντι τοῦ μὴ εἶναι καὶ τῷ μὴ ὄντι τοῦ εἶναι μέτεστι, καὶ τῷ 
ἑνί, ἐπειδὴ οὐκ ἔστι, τοῦ εἶναι ἀνάγκη μετεῖναι εἰς τὸ μὴ 
εἶναι. {_} Ἀνάγκη. {_} Καὶ οὐσία δὴ φαίνεται τῷ ἑνί, εἰ μὴ 
ἔστιν. {_} Φαίνεται. {_} Καὶ μὴ οὐσία ἄρα, εἴπερ μὴ ἔστιν. {_} 
Πῶς δ' οὔ; 
  Οἷόν τε οὖν τὸ ἔχον πως μὴ ἔχειν οὕτω, μὴ μεταβάλλον 
ἐκ ταύτης τῆς ἕξεως; {_} Οὐχ οἷόν τε. {_} Πᾶν ἄρα τὸ τοιοῦτον 
μεταβολὴν σημαίνει, ὃ ἂν οὕτω τε καὶ μὴ οὕτως ἔχῃ. {_} 
Πῶς δ' οὔ; {_} Μεταβολὴ δὲ κίνησις: ἢ τί φήσομεν; {_} Κίνη-
σις. {_} Οὐκοῦν τὸ ἓν ὄν τε καὶ οὐκ ὂν ἐφάνη; {_} Ναί. {_} Οὕτως 
ἄρα καὶ οὐχ οὕτως ἔχον φαίνεται. {_} Ἔοικεν. {_} Καὶ κινού-
μενον ἄρα τὸ οὐκ ὂν ἓν πέφανται, ἐπείπερ καὶ μεταβολὴν 
ἐκ τοῦ εἶναι ἐπὶ τὸ μὴ εἶναι ἔχον. {_} Κινδυνεύει. {_} Ἀλλὰ μὴν 
εἰ μηδαμοῦ γέ ἐστι τῶν ὄντων, ὡς οὐκ ἔστιν εἴπερ μὴ ἔστιν, 
οὐδ' ἂν μεθίσταιτό ποθέν ποι. {_} Πῶς γάρ; {_} Οὐκ ἄρα τῷ γε 
μεταβαίνειν κινοῖτ' ἄν. {_} Οὐ γάρ. {_} Οὐδὲ μὴν ἐν τῷ αὐτῷ  
ἂν στρέφοιτο: ταὐτοῦ γὰρ οὐδαμοῦ ἅπτεται. ὂν γὰρ ἐστὶ 
τὸ ταὐτόν: τὸ δὲ μὴ ὂν ἔν τῳ τῶν ὄντων ἀδύνατον εἶναι. {_} 
Ἀδύνατον γάρ. {_} Οὐκ ἄρα τὸ ἕν γε μὴ ὂν στρέφεσθαι ἂν 
δύναιτο ἐν ἐκείνῳ ἐν ᾧ μὴ ἔστιν. {_} Οὐ γὰρ οὖν. {_} Οὐδὲ μὴν 
ἀλλοιοῦταί που τὸ ἓν ἑαυτοῦ, οὔτε τὸ ὂν οὔτε τὸ μὴ ὄν: 
οὐ γὰρ ἂν ἦν ὁ λόγος ἔτι περὶ τοῦ ἑνός, εἴπερ ἠλλοιοῦτο 
αὐτὸ ἑαυτοῦ, ἀλλὰ περὶ ἄλλου τινός. {_} Ὀρθῶς. {_} Εἰ δὲ μήτ' 
ἀλλοιοῦται μήτε ἐν ταὐτῷ στρέφεται μήτε μεταβαίνει, ἆρ' 
ἄν πῃ ἔτι κινοῖτο; {_} Πῶς γάρ; {_} Τό γε μὴν ἀκίνητον ἀνάγκη 
ἡσυχίαν ἄγειν, τὸ δὲ ἡσυχάζον ἑστάναι. {_} Ἀνάγκη. {_} Τὸ ἓν 
ἄρα, ὡς ἔοικεν, οὐκ ὂν ἕστηκέ τε καὶ κινεῖται. {_} Ἔοικεν. {_} 
Καὶ μὴν εἴπερ γε κινεῖται, μεγάλη ἀνάγκη αὐτῷ ἀλλοιοῦ-
σθαι: ὅπῃ γὰρ ἄν τι κινηθῇ, κατὰ τοσοῦτον οὐκέθ' ὡσαύτως 
ἔχει ὡς εἶχεν, ἀλλ' ἑτέρως. {_} Οὕτως. {_} Κινούμενον δὴ τὸ ἓν 
καὶ ἀλλοιοῦται. {_} Ναί. {_} Καὶ μὴν μηδαμῇ γε κινούμενον 
οὐδαμῇ ἂν ἀλλοιοῖτο. {_} Οὐ γάρ. {_} Ἧι μὲν ἄρα κινεῖται τὸ 
οὐκ ὂν ἕν, ἀλλοιοῦται: ᾗ δὲ μὴ κινεῖται, οὐκ ἀλλοιοῦται. {_} 
Οὐ γάρ. {_} Τὸ ἓν ἄρα μὴ ὂν ἀλλοιοῦταί τε καὶ οὐκ ἀλλοι-
οῦται. {_} Φαίνεται. {_} Τὸ δ' ἀλλοιούμενον ἆρ' οὐκ ἀνάγκη 
γίγνεσθαι μὲν ἕτερον ἢ πρότερον, ἀπόλλυσθαι δὲ ἐκ τῆς 
προτέρας ἕξεως: τὸ δὲ μὴ ἀλλοιούμενον μήτε γίγνεσθαι 
μήτε ἀπόλλυσθαι; {_} Ἀνάγκη. {_} Καὶ τὸ ἓν ἄρα μὴ ὂν ἀλλοιού-
μενον μὲν γίγνεταί τε καὶ ἀπόλλυται, μὴ ἀλλοιούμενον δὲ 
οὔτε γίγνεται οὔτε ἀπόλλυται: καὶ οὕτω τὸ ἓν μὴ ὂν γίγνεταί 
τε καὶ ἀπόλλυται, καὶ οὔτε γίγνεται οὔτ' ἀπόλλυται. {_} Οὐ 
γὰρ οὖν. 
 
  Αὖθις δὴ ἐπὶ τὴν ἀρχὴν ἴωμεν πάλιν ὀψόμενοι εἰ ταὐτὰ 
ἡμῖν φανεῖται ἅπερ καὶ νῦν ἢ ἕτερα. {_} Ἀλλὰ χρή. {_} Οὐκοῦν 
<ἓν εἰ μὴ ἔστι>, φαμέν, τί χρὴ περὶ αὐτοῦ συμβαίνειν; {_} 
Ναί. {_} Τὸ δὲ μὴ ἔστιν ὅταν λέγωμεν, ἆρα μή τι ἄλλο  
σημαίνει ἢ οὐσίας ἀπουσίαν τούτῳ ᾧ ἂν φῶμεν μὴ εἶναι; {_} 
Οὐδὲν ἄλλο. {_} Πότερον οὖν, ὅταν φῶμεν μὴ εἶναί τι, πὼς 
οὐκ εἶναί φαμεν αὐτό, πὼς δὲ εἶναι; ἢ τοῦτο τὸ μὴ ἔστι 
λεγόμενον ἁπλῶς σημαίνει ὅτι οὐδαμῶς οὐδαμῇ ἔστιν οὐδέ 
πῃ μετέχει οὐσίας τό γε μὴ ὄν; {_} Ἁπλούστατα μὲν οὖν. {_} 
Οὔτε ἄρα εἶναι δύναιτο ἂν τὸ μὴ ὂν οὔτε ἄλλως οὐδαμῶς 
οὐσίας μετέχειν. {_} Οὐ γάρ. {_} Τὸ δὲ γίγνεσθαι καὶ τὸ ἀπόλ-
λυσθαι μή τι ἄλλο ἦν ἢ τὸ μὲν οὐσίας μεταλαμβάνειν, τὸ 
δ' ἀπολλύναι οὐσίαν; {_} Οὐδὲν ἄλλο. {_} Ὧι δέ γε μηδὲν 
τούτου μέτεστιν, οὔτ' ἂν λαμβάνοι οὔτ' ἀπολλύοι αὐτό. {_} 
Πῶς γάρ; {_} Τῷ ἑνὶ ἄρα, ἐπειδὴ οὐδαμῇ ἔστιν, οὔτε ἑκτέον 
οὔτε ἀπαλλακτέον οὔτε μεταληπτέον οὐσίας οὐδαμῶς. {_} 
Εἰκός. {_} Οὔτε ἄρα ἀπόλλυται τὸ μὴ ὂν ἓν οὔτε γίγνεται, 
ἐπείπερ οὐδαμῇ μετέχει οὐσίας. {_} Οὐ φαίνεται. {_} Οὐδ' ἄρ' 
ἀλλοιοῦται οὐδαμῇ: ἤδη γὰρ ἂν γίγνοιτό τε καὶ ἀπολλύοιτο 
τοῦτο πάσχον. {_} Ἀληθῆ. {_} Εἰ δὲ μὴ ἀλλοιοῦται, οὐκ ἀνάγκη 
μηδὲ κινεῖσθαι; {_} Ἀνάγκη. {_} Οὐδὲ μὴν ἑστάναι φήσομεν τὸ 
μηδαμοῦ ὄν: τὸ γὰρ ἑστὸς ἐν τῷ αὐτῷ τινι δεῖ ἀεὶ εἶναι. {_} 
Τῷ αὐτῷ: πῶς γὰρ οὔ; {_} Οὕτω δὴ αὖ τὸ μὴ ὂν μήτε ποτὲ 
ἑστάναι μήτε κινεῖσθαι λέγωμεν. {_} Μὴ γὰρ οὖν. {_} Ἀλλὰ 
μὴν οὐδ' ἔστι γε αὐτῷ τι τῶν ὄντων: ἤδη γὰρ ἂν τούτου 
μετέχον [ὄντος] οὐσίας μετέχοι. {_} Δῆλον. {_} Οὔτε ἄρα μέγεθος 
οὔτε σμικρότης οὔτε ἰσότης αὐτῷ ἔστιν. {_} Οὐ γάρ. {_} Οὐδὲ 
μὴν ὁμοιότης γε οὐδὲ ἑτεροιότης οὔτε πρὸς αὑτὸ οὔτε πρὸς 
τἆλλα εἴη ἂν αὐτῷ. {_} Οὐ φαίνεται. {_} Τί δέ; τἆλλα ἔσθ' 
ὅπως ἂν εἴη αὐτῷ, εἰ μηδὲν αὐτῷ δεῖ εἶναι; {_} Οὐκ ἔστιν. {_} 
Οὔτε ἄρα ὅμοια οὔτε ἀνόμοια οὔτε ταὐτὰ οὔθ' ἕτερά ἐστιν 
αὐτῷ τὰ ἄλλα. {_} Οὐ γάρ. {_} Τί δέ; τὸ ἐκείνου ἢ τὸ ἐκείνῳ 
ἢ τὸ τὶ ἢ τὸ τοῦτο ἢ τὸ τούτου ἢ ἄλλου ἢ ἄλλῳ ἢ ποτὲ ἢ  
ἔπειτα ἢ νῦν ἢ ἐπιστήμη ἢ δόξα ἢ αἴσθησις ἢ λόγος ἢ 
ὄνομα ἢ ἄλλο ὁτιοῦν τῶν ὄντων περὶ τὸ μὴ ὂν ἔσται; {_} Οὐκ 
ἔσται. {_} Οὕτω δὴ ἓν οὐκ ὂν οὐκ ἔχει πως οὐδαμῇ. {_} Οὔκουν 
δὴ ἔοικέν γε οὐδαμῇ ἔχειν. 
 
  Ἔτι δὴ λέγωμεν, <ἓν εἰ μὴ ἔστι>, τἆλλα τί χρὴ πε-
πονθέναι. {_} Λέγωμεν γάρ. {_} Ἄλλα μέν που δεῖ αὐτὰ εἶναι: 
εἰ γὰρ μηδὲ ἄλλα ἐστίν, οὐκ ἂν περὶ τῶν ἄλλων λέγοιτο. {_} 
Οὕτω. {_} Εἰ δὲ περὶ τῶν ἄλλων ὁ λόγος, τά γε ἄλλα ἕτερά 
ἐστιν. ἢ οὐκ ἐπὶ τῷ αὐτῷ καλεῖς τό τε ἄλλο καὶ τὸ 
ἕτερον; {_} Ἔγωγε. {_} Ἕτερον δέ γέ πού φαμεν τὸ ἕτερον εἶναι 
ἑτέρου, καὶ τὸ ἄλλο δὴ ἄλλο εἶναι ἄλλου; {_} Ναί. {_} Καὶ τοῖς 
ἄλλοις ἄρα, εἰ μέλλει ἄλλα εἶναι, ἔστι τι οὗ ἄλλα ἔσται. {_} 
Ἀνάγκη. {_} Τί δὴ οὖν ἂν εἴη; τοῦ μὲν γὰρ ἑνὸς οὐκ ἔσται 
ἄλλα, μὴ ὄντος γε. {_} Οὐ γάρ. {_} Ἀλλήλων ἄρα ἐστί: τοῦτο 
γὰρ αὐτοῖς ἔτι λείπεται, ἢ μηδενὸς εἶναι ἄλλοις. {_} Ὀρθῶς. 
{_} Κατὰ πλήθη ἄρα ἕκαστα ἀλλήλων ἄλλα ἐστί: κατὰ ἓν 
γὰρ οὐκ ἂν οἷά τε εἴη, μὴ ὄντος ἑνός. ἀλλ' ἕκαστος, ὡς 
ἔοικεν, ὁ ὄγκος αὐτῶν ἄπειρός ἐστι πλήθει, κἂν τὸ σμικρό-
τατον δοκοῦν εἶναι λάβῃ τις, ὥσπερ ὄναρ ἐν ὕπνῳ φαίνεται 
ἐξαίφνης ἀντὶ ἑνὸς δόξαντος εἶναι πολλὰ καὶ ἀντὶ σμικρο-
τάτου παμμέγεθες πρὸς τὰ κερματιζόμενα ἐξ αὐτοῦ. {_} Ὀρθό-
τατα. {_} Τοιούτων δὴ ὄγκων ἄλλα ἀλλήλων ἂν εἴη τἆλλα, 
εἰ ἑνὸς μὴ ὄντος ἄλλα ἐστίν. {_} Κομιδῇ μὲν οὖν. {_} Οὐκοῦν 
πολλοὶ ὄγκοι ἔσονται, εἷς ἕκαστος φαινόμενος, ὢν δὲ οὔ, 
εἴπερ ἓν μὴ ἔσται; {_} Οὕτω. {_} Καὶ ἀριθμὸς δὲ εἶναι αὐτῶν 
δόξει, εἴπερ καὶ ἓν ἕκαστον, πολλῶν ὄντων. {_} Πάνυ γε. {_} 
Καὶ τὰ μὲν δὴ ἄρτια, τὰ δὲ περιττὰ ἐν αὐτοῖς ὄντα οὐκ 
ἀληθῶς φαίνεται, εἴπερ ἓν μὴ ἔσται. {_} Οὐ γὰρ οὖν. {_} Καὶ 
μὴν καὶ σμικρότατόν γε, φαμέν, δόξει ἐν αὐτοῖς ἐνεῖναι:  
φαίνεται δὲ τοῦτο πολλὰ καὶ μεγάλα πρὸς ἕκαστον τῶν 
πολλῶν ὡς σμικρῶν ὄντων. {_} Πῶς δ' οὔ; {_} Καὶ ἴσος μὴν 
τοῖς πολλοῖς καὶ σμικροῖς ἕκαστος ὄγκος δοξασθήσεται 
εἶναι: οὐ γὰρ ἂν μετέβαινεν ἐκ μείζονος εἰς ἔλαττον φαινό-
μενος, πρὶν εἰς τὸ μεταξὺ δόξειεν ἐλθεῖν, τοῦτο δ' εἴη ἂν 
φάντασμα ἰσότητος. {_} Εἰκός. {_} Οὐκοῦν καὶ πρὸς ἄλλον ὄγκον 
πέρας ἔχων, αὐτός γε πρὸς αὑτὸν οὔτε ἀρχὴν οὔτε πέρας 
οὔτε μέσον ἔχων; {_} Πῇ δή; {_} Ὅτι ἀεὶ αὐτῶν ὅταν τίς τι 
λάβῃ τῇ διανοίᾳ ὥς τι τούτων ὄν, πρό τε τῆς ἀρχῆς ἄλλη 
ἀεὶ φαίνεται ἀρχή, μετά τε τὴν τελευτὴν ἑτέρα ὑπολειπομένη 
τελευτή, ἔν τε τῷ μέσῳ ἄλλα μεσαίτερα τοῦ μέσου, σμικρό-
τερα δέ, διὰ τὸ μὴ δύνασθαι ἑνὸς αὐτῶν ἑκάστου λαμβά-
νεσθαι, ἅτε οὐκ ὄντος τοῦ ἑνός. {_} Ἀληθέστατα. {_} Θρύπτεσθαι 
δὴ οἶμαι κερματιζόμενον ἀνάγκη πᾶν τὸ ὄν, ὃ ἄν τις λάβῃ 
τῇ διανοίᾳ: ὄγκος γάρ που ἄνευ ἑνὸς ἀεὶ λαμβάνοιτ' ἄν. {_} 
Πάνυ μὲν οὖν. {_} Οὐκοῦν τό γε τοιοῦτον πόρρωθεν μὲν 
ὁρῶντι καὶ ἀμβλὺ ἓν φαίνεσθαι ἀνάγκη, ἐγγύθεν δὲ καὶ ὀξὺ 
νοοῦντι πλήθει ἄπειρον ἓν ἕκαστον φανῆναι, εἴπερ στέρεται 
τοῦ ἑνὸς μὴ ὄντος; {_} Ἀναγκαιότατον μὲν οὖν. {_} Οὕτω δὴ 
ἄπειρά τε καὶ πέρας ἔχοντα καὶ ἓν καὶ πολλὰ ἕκαστα τἆλλα 
δεῖ φαίνεσθαι, <ἓν εἰ μὴ ἔστιν, τἆλλα δὲ τοῦ ἑνός>. {_} Δεῖ 
γάρ. {_} Οὐκοῦν καὶ ὅμοιά τε καὶ ἀνόμοια δόξει εἶναι; {_} Πῇ 
δή; {_} Οἷον ἐσκιαγραφημένα ἀποστάντι μὲν ἓν πάντα φαινό-
μενα ταὐτὸν φαίνεσθαι πεπονθέναι καὶ ὅμοια εἶναι. {_} Πάνυ 
γε. {_} Προσελθόντι δέ γε πολλὰ καὶ ἕτερα καὶ τῷ τοῦ ἑτέρου 
φαντάσματι ἑτεροῖα καὶ ἀνόμοια ἑαυτοῖς. {_} Οὕτω. {_} Καὶ 
ὁμοίους δὴ καὶ ἀνομοίους τοὺς ὄγκους αὐτούς τε αὑτοῖς 
ἀνάγκη φαίνεσθαι καὶ ἀλλήλοις. {_} Πάνυ μὲν οὖν. {_} Οὐκοῦν 
καὶ τοὺς αὐτοὺς καὶ ἑτέρους ἀλλήλων, καὶ ἁπτομένους καὶ  
χωρὶς ἑαυτῶν, καὶ κινουμένους πάσας κινήσεις καὶ ἑστῶτας 
πάντῃ, καὶ γιγνομένους καὶ ἀπολλυμένους καὶ μηδέτερα, καὶ 
πάντα που τὰ τοιαῦτα, ἃ διελθεῖν εὐπετὲς ἤδη ἡμῖν, εἰ ἑνὸς 
μὴ ὄντος πολλὰ ἔστιν. {_} Ἀληθέστατα μὲν οὖν. 
 
  Ἔτι δὴ ἅπαξ ἐλθόντες πάλιν ἐπὶ τὴν ἀρχὴν εἴπωμεν, <ἓν 
εἰ μὴ ἔστι, τἆλλα δὲ τοῦ ἑνός>, τί χρὴ εἶναι. {_} Εἴπωμεν 
γὰρ οὖν. {_} Οὐκοῦν ἓν μὲν οὐκ ἔσται τἆλλα. {_} Πῶς γάρ; {_} 
Οὐδὲ μὴν πολλά γε: ἐν γὰρ πολλοῖς οὖσιν ἐνείη ἂν καὶ ἕν. 
εἰ γὰρ μηδὲν αὐτῶν ἐστὶν ἕν, ἅπαντα οὐδέν ἐστιν, ὥστε 
οὐδ' ἂν πολλὰ εἴη. {_} Ἀληθῆ. {_} Μὴ ἐνόντος δὲ ἑνὸς ἐν τοῖς 
ἄλλοις, οὔτε πολλὰ οὔτε ἕν ἐστι τἆλλα. {_} Οὐ γάρ. {_} Οὐδέ 
γε φαίνεται ἓν οὐδὲ πολλά. {_} Τί δή; {_} Ὅτι τἆλλα τῶν μὴ 
ὄντων οὐδενὶ οὐδαμῇ οὐδαμῶς οὐδεμίαν κοινωνίαν ἔχει, οὐδέ 
τι τῶν μὴ ὄντων παρὰ τῶν ἄλλων τῴ ἐστιν: οὐδὲν γὰρ 
μέρος ἐστὶ τοῖς μὴ οὖσιν. {_} Ἀληθῆ. {_} Οὐδ' ἄρα δόξα τοῦ 
μὴ ὄντος παρὰ τοῖς ἄλλοις ἐστὶν οὐδέ τι φάντασμα, οὐδὲ 
δοξάζεται οὐδαμῇ οὐδαμῶς τὸ μὴ ὂν ἐπὶ τῶν ἄλλων. {_} Οὐ 
γὰρ οὖν. {_} Ἓν ἄρα εἰ μὴ ἔστιν, οὐδὲ δοξάζεταί τι τῶν 
ἄλλων ἓν εἶναι οὐδὲ πολλά: ἄνευ γὰρ ἑνὸς πολλὰ δοξάσαι 
ἀδύνατον. {_} Ἀδύνατον γάρ. {_} Ἓν ἄρα εἰ μὴ ἔστι, τἆλλα οὔτε 
ἔστιν οὔτε δοξάζεται ἓν οὐδὲ πολλά. {_} Οὐκ ἔοικεν. {_} Οὐδ' ἄρα 
ὅμοια οὐδὲ ἀνόμοια. {_} Οὐ γάρ. {_} Οὐδὲ μὴν τὰ αὐτά γε οὐδ' 
ἕτερα, οὐδὲ ἁπτόμενα οὐδὲ χωρίς, οὐδὲ ἄλλα ὅσα ἐν τοῖς πρό-
σθεν διήλθομεν ὡς φαινόμενα αὐτά, τούτων οὔτε τι ἔστιν οὔτε 
φαίνεται τἆλλα, ἓν εἰ μὴ ἔστιν. {_} Ἀληθῆ. {_} Οὐκοῦν καὶ 
συλλήβδην εἰ εἴποιμεν, ἓν εἰ μὴ ἔστιν, οὐδέν ἐστιν, ὀρθῶς 
ἂν εἴποιμεν; {_} Παντάπασι μὲν οὖν. {_} Εἰρήσθω τοίνυν τοῦτό 
τε καὶ ὅτι, ὡς ἔοικεν, ἓν εἴτ' ἔστιν εἴτε μὴ ἔστιν, αὐτό τε καὶ 
τἆλλα καὶ πρὸς αὑτὰ καὶ πρὸς ἄλληλα πάντα πάντως ἐστί τε 
καὶ οὐκ ἔστι καὶ φαίνεταί τε καὶ οὐ φαίνεται. {_} Ἀληθέστατα.  