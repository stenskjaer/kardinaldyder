[1] {work} {υπερ του ερατοσθενουσ φονου απολογια} περί πολλοῦ ἄν ποιησαίμην, ὦ ἄνδρες, τό τοιούτους ὑμᾶς ἐμοί δικαστάς περί τούτου τοῦ πράγματος γενέσθαι, οἷοίπερ ἄν ὑμῖν αὐτοῖς εἴητε τοιαῦτα πεπονθότες: εὖ γάρ οἶδ' ὅτι, εἰ τήν αὐτήν γνώμην περί τῶν ἄλλων ἔχοιτε, ἥνπερ περί ὑμῶν αὐτῶν, οὐκ ἄν εἴη ὅστις οὐκ ἐπί τοῖς γεγενημένοις ἀγανακτοίη, ἀλλά πάντες ἄν περί τῶν τά τοιαῦτα ἐπιτηδευόντων τάς ζημίας μικράς ἡγοῖσθε. καί ταῦτα οὐκ ἄν εἴη μόνον παρ' ὑμῖν οὕτως ἐγνωσμένα, ἀλλ' ἐν ἁπάσῃ τῇ ἑλλάδι: περί τούτου γάρ μόνου τοῦ ἀδικήματος καί ἐν δημοκρατίᾳ καί ὀλιγαρχίᾳ ἡ αὐτή τιμωρία τοῖς ἀσθενεστάτοις πρός τούς τά μέγιστα δυναμένους ἀποδέδοται, ὥστε τόν χείριστον τῶν αὐτῶν τυγχάνειν τῷ βελτίστῳ: οὕτως, ὦ ἄνδρες, ταύτην τήν ὕβριν ἅπαντες ἄνθρωποι δεινοτάτην ἡγοῦνται. περί μέν οὖν τοῦ μεγέθους τῆς ζημίας ἅπαντας ὑμᾶς νομίζω τήν αὐτήν διάνοιαν ἔχειν, καί οὐδένα οὕτως ὀλιγώρως διακεῖσθαι, ὅστις οἴεται δεῖν συγγνώμης τυγχάνειν ἤ μικρᾶς ζημίας ἀξίους ἡγεῖται τούς τῶν τοιούτων ἔργων αἰτίους: ἡγοῦμαι δέ, ὦ ἄνδρες, τοῦτό με δεῖν ἐπιδεῖξαι, ὡς ἐμοίχευεν ἐρατοσθένης τήν γυναῖκα τήν ἐμήν καί ἐκείνην τε διέφθειρε καί τούς παῖδας τούς ἐμούς ᾔσχυνε καί ἐμέ αὐτόν ὕβρισεν εἰς τήν οἰκίαν τήν ἐμήν εἰσιών, καί οὔτε ἔχθρα ἐμοί καί ἐκείνῳ οὐδεμία ἦν πλήν ταύτης, οὔτε χρημάτων ἕνεκα ἔπραξα ταῦτα, ἵνα πλούσιος ἐκ πένητος γένωμαι, οὔτε ἄλλους κέρδους οὐδενός πλήν τῆς κατά τούς νόμους τιμωρίας. ἐγώ τοίνυν ἐξ ἀρχῆς ὑμῖν ἅπαντα ἐπιδείξω τά ἐμαυτοῦ πράγματα, οὐδέν παραλείπων, ἀλλά λέγων τἀληθῆ: ταύτην γάρ ἐμαυτῷ μόνην ἡγοῦμαι σωτηρίαν, ἐάν ὑμῖν εἰπεῖν ἅπαντα δυνηθῶ τά πεπραγμένα. ἐγώ γάρ, ὦ ἀθηναῖοι, ἐπειδή ἔδοξέ μοι γῆμαι καί γυναῖκα ἠγαγόμην εἰς τήν οἰκίαν, τόν μέν ἄλλον χρόνον οὕτω διεκείμην ὥστε μήτε λυπεῖν μήτε λίαν ἐπ' ἐκείνῃ εἶναι ὅ τι ἄν ἐθέλῃ ποιεῖν, ἐφύλαττόν τε ὡς οἷόν τε ἦν, καί προσεῖχον τόν νοῦν ὥσπερ εἰκός ἦν. ἐπειδή δέ μοι παιδίον γίγνεται, ἐπίστευον ἤδη καί πάντα τά ἐμαυτοῦ ἐκείνῃ παρέδωκα, ἡγούμενος ταύτην οἰκειότητα μεγίστην εἶναι: ἐν μέν οὖν τῷ πρώτῳ χρόνῳ, ὦ ἀθηναῖοι, πασῶν ἦν βελτίστη: καί γάρ οἰκονόμος δεινή καί φειδωλός [ἀγαθή] καί ἀκριβῶς πάντα διοικοῦσα: ἐπειδή δέ μοι ἡ μήτηρ ἐτελεύτησε, ἥ πάντων τῶν κακῶν ἀποθανοῦσα αἰτία μοι γεγένηται. ἐπ' ἐκφοράν γάρ αὐτῇ ἀκολουθήσασα ἡ ἐμή γυνή ὑπό τούτου τοῦ ἀνθρώπου ὀφθεῖσα χρόνῳ διαφθείρεται: ἐπιτηρῶν γάρ τήν θεράπαιναν τήν εἰς τήν ἀγοράν βαδίζουσαν καί λόγους προσφέρων ἀπώλεσεν αὐτήν. πρῶτον μέν οὖν, ὦ ἄνδρες, (δεῖ γάρ καί ταῦθ' ὑμῖν διηγήσασθαι) οἰκίδιον ἔστι μοι διπλοῦν, ἴσα ἔχον τά ἄνω τοῖς κάτω κατά τήν γυναικωνῖτιν καί κατά τήν ἀνδρωνῖτιν. ἐπειδή δέ τό παιδίον ἐγένετο ἡμῖν, ἡ μήτηρ αὐτό ἐθήλαζεν: ἵνα δέ μή, ὁπότε λοῦσθαι δέοι, κινδυνεύῃ κατά τῆς κλίμακος καταβαίνουσα, ἐγώ μέν ἄνω διῃτώμην, αἱ δέ γυναῖκες κάτω. καί οὕτως ἤδη συνειθισμένον ἦν, ὥστε πολλάκις ἡ γυνή ἀπῄει κάτω καθευδήσουσα ὡς τό παιδίον, ἵνα τόν τιτθόν αὐτῷ διδῷ καί μή βοᾷ. καί ταῦτα πολύν χρόνον οὕτως ἐγίγνετο, καί ἐγώ οὐδέποτε ὑπώπτευσα, ἀλλ' οὕτως ἠλιθίως διεκείμην, ὥστε ᾤμην τήν ἐμαυτοῦ γυναῖκα πασῶν σωφρονεστάτην εἶναι τῶν ἐν τῇ πόλει. προϊόντος δέ τοῦ χρόνου, ὦ ἄνδρες, ἧκον μέν ἀπροσδοκήτως ἐξ ἀγροῦ, μετά δέ τό δεῖπνον τό παιδίον ἐβόα καί ἐδυσκόλαινεν ὑπό τῆς θεραπαίνης ἐπίτηδες λυπούμενον, ἵνα ταῦτα ποιῇ: ὁ γάρ ἄνθρωπος ἔνδον ἦν: ὕστερον γάρ ἅπαντα ἐπυθόμην. καί ἐγώ τήν γυναῖκα ἀπιέναι ἐκέλευον καί δοῦναι τῷ παιδίῳ τόν τιτθόν, ἵνα παύσηται κλᾶον. ἡ δέ τό μέν πρῶτον οὐκ ἤθελεν, ὡς ἄν ἀσμένη με ἑωρακυῖα ἥκοντα διά χρόνου: ἐπειδή δέ ἐγώ ὠργιζόμην καί ἐκέλευον αὐτίκα ἀπιέναι, «ἵνα σύ γε» ἔφη «πειρᾷς ἐνταῦθα τήν παιδίσκην: καί πρότερον δέ μεθύων εἷλκες αὐτήν». κἀγώ μέν ἐγέλων, ἐκείνη δέ ἀναστᾶσα καί ἀπιοῦσα προστίθησι τήν θύραν, προσποιουμένη παίζειν, καί τήν κλεῖν ἐφέλκεται. κἀγώ τούτων οὐδέν ἐνθυμούμενος οὐδ' ὑπονοῶν ἐκάθευδον ἄσμενος, ἥκων ἐξ ἀγροῦ. ἐπειδή δέ ἦν πρός ἡμέραν, ἧκεν ἐκείνη καί τήν θύραν ἀνέῳξεν. ἐρομένου δέ μου τί αἱ θύραι νύκτωρ ψοφοῖεν, ἔφασκε τόν λύχνον ἀποσβεσθῆναι τόν παρά τῷ παιδίῳ, εἶτα ἐκ τῶν γειτόνων ἐνάψασθαι. ἐσιώπων ἐγώ καί ταῦτα οὕτως ἔχειν ἡγούμην. ἔδοξε δέ μοι, ὦ ἄνδρες, τό πρόσωπον ἐψιμυθιῶσθαι, τοῦ ἀδελφοῦ τεθνεῶτος οὔπω τριάκονθ' ἡμέ ρας: ὅμως δ' οὐδ' οὕτως οὐδέν εἰπών περί τοῦ πράγματος ἐξελθών ᾠχόμην ἔξω σιωπῇ. μετά δέ ταῦτα, ὦ ἄνδρες, χρόνου μεταξύ διαγενομένου καί ἐμοῦ πολύ ἀπολελειμμένου τῶν ἐμαυτοῦ κακῶν, προσέρχεταί μοί τις πρεσβῦτις ἄνθρωπος, ὑπό γυναικός ὑποπεμφθεῖσα ἥν ἐκεῖνος ἐμοίχευεν, ὡς ἐγώ ὕστερον ἤκουον: αὕτη δέ ὀργιζομένη καί ἀδικεῖσθαι νομίζουσα, ὅτι οὐκέτι ὁμοίως ἐφοίτα παρ' αὐτήν, ἐφύλαττεν ἕως ἐξηῦρεν ὅ τι εἴη τό αἴτιον. προσελθοῦσα οὖν μοι ἐγγύς ἡ ἄνθρωπος τῆς οἰκίας τῆς ἐμῆς ἐπιτηροῦσα, «εὐφίλητε» ἔφη «μηδεμιᾷ πολυπραγμοσύνῃ προσεληλυθέναι με νόμιζε πρός σέ: ὁ γάρ ἀνήρ ὁ ὑβρίζων εἰς σέ καί τήν σήν γυναῖκα ἐχθρός ὤν ἡμῖν τυγχάνει. ἐάν οὖν λάβῃς τήν θεράπαιναν τήν εἰς ἀγοράν βαδίζουσαν καί διακονοῦσαν ὑμῖν καί βασανίσῃς, ἅπαντα πεύσῃ». «ἔστι δ'» ἔφη «ἐρατοσθένης ὀῆθεν ὁ ταῦτα πράττων, ὅς οὐ μόνον τήν σήν γυναῖκα διέφθαρκεν ἀλλά καί ἄλλας πολλάς: ταύτην γάρ [τήν] τέχνην ἔχει». ταῦτα εἰποῦσα, ὦ ἄνδρες, ἐκείνη μέν ἀπηλλάγη, ἐγώ δ' εὐθέως ἐταραττόμην, καί πάντα μου εἰς τήν γνώμην εἰσῄει, καί μεστός ἦν ὑποψίας, ἐνθυμούμενος μέν ὡς ἀπεκλῄσθην ἐν τῷ δωματίῳ, ἀναμιμνῃσκόμενος δέ ὅτι ἐν ἐκείνῃ τῇ νυκτί ἐψόφει ἡ μέταυλος θύρα καί ἡ αὔλειος, ὅ οὐδέποτε ἐγένετο, ἔδοξέ τέ μοι ἡ γυνή ἐψιμυθιῶσθαι. ταῦτά μου πάντα εἰς τήν γνώμην εἰσῄει, καί μεστός ἦν ὑποψίας. ἐλθών δέ οἴκαδε ἐκέλευον ἀκολουθεῖν μοι τήν θεράπαιναν εἰς τήν ἀγοράν, ἀγαγών δ' αὐτήν ὡς τῶν ἐπιτηδείων τινά ἔλεγον ὅτι ἐγώ πάντα εἴην πεπυσμένος τά γιγνόμενα ἐν τῇ οἰκίᾳ: «σοί οὖν» ἔφην «ἔξεστι δυοῖν ὁπότερον βούλει ἑλέσθαι, ἤ μαστιγωθεῖσαν εἰς μύλωνα ἐμπεσεῖν καί μηδέποτε παύσασθαι κακοῖς τοιούτοις συνεχομένην, ἤ κατειποῦσαν ἅπαντα τἀληθῆ μηδέν παθεῖν κακόν, ἀλλά συγγνώμης παρ' ἐμοῦ τυχεῖν τῶν ἡμαρτημένων. ψεύσῃ δέ μηδέν, ἀλλά πάντα τἀληθῆ λέγε». κἀκείνη τό μέν πρῶτον ἔξαρνος ἦν, καί ποιεῖν ἐκέλευεν ὅ τι βούλομαι: οὐδέν γάρ εἰδέναι: ἐπειδή δέ ἐγώ ἐμνήσθην ἐρατοσθένους πρός αὐτήν, καί εἶπον ὅτι οὗτος ὁ φοιτῶν εἴη πρός τήν γυναῖκα, ἐξεπλάγη ἡγησαμένη με πάντα ἀκριβῶς ἐγνωκέναι. καί τότε ἤδη πρός τά γόνατά μου πεσοῦσα, καί πίστιν παρ' ἐμοῦ λαβοῦσα μηδέν πείσεσθαι κακόν, κατηγόρει πρῶτον μέν ὡς μετά τήν ἐκφοράν αὐτῇ προσίοι, ἔπειτα ὡς αὐτή τελευτῶσα εἰσαγγείλειε καί ὡς ἐκείνη τῷ χρόνῳ πεισθείη, καί τάς εἰσόδους οἷς τρόποις προσιεῖτο, καί ὡς θεσμοφορίοις ἐμοῦ ἐν ἀγρῷ ὄντος ᾤχετο εἰς τό ἱερόν μετά τῆς μητρός τῆς ἐκείνου: καί τἆλλα τά γενόμενα πάντα ἀκριβῶς διηγήσατο. ἐπειδή δέ πάντα εἴρητο αὐτῇ, εἶπον ἐγώ, «ὅπως τοίνυν ταῦτα μηδείς ἀνθρώπων πεύσεται: εἰ δέ μή, οὐδέν σοι κύριον ἔσται τῶν πρός ἔμ' ὡμολογημένων. ἀξιῶ δέ σε ἐπ' αὐτοφώρῳ ταῦτά μοι ἐπιδεῖξαι: ἐγώ γάρ οὐδέν δέομαι λόγων, ἀλλά τό ἔργον φανερόν γενέσθαι, εἴπερ οὕτως ἔχει». ὡμολόγει ταῦτα ποιήσειν. καί μετά ταῦτα διεγένοντο ἡμέραι τέτταρες ἤ πέντε, ... ὡς ἐγώ μεγάλοις ὑμῖν τεκμηρίοις ἐπιδείξω. πρῶτον δέ διηγήσασθαι βούλομαι τά πραχθέντα τῇ τελευταίᾳ ἡμέρᾳ. σώστρατος ἦν μοι ἐπιτήδειος καί φίλος. τούτῳ ἡλίου δεδυκότος ἰόντι ἐξ ἀγροῦ ἀπήντησα. εἰδώς δ' ἐγώ ὅτι τηνικαῦτα ἀφιγμένος οὐδέν [ἄν] καταλήψοιτο οἴκοι τῶν ἐπι τηδείων, ἐκέλευον συνδειπνεῖν: καί ἐλθόντες οἴκαδε ὡς ἐμέ, ἀναβάντες εἰς τό ὑπερῷον ἐδειπνοῦμεν. ἐπειδή δέ καλῶς αὐτῷ εἶχεν, ἐκεῖνος μέν ἀπιών ᾤχετο, ἐγώ δ' ἐκάθευδον. ὁ δ' ἐρατοσθένης, ὦ ἄνδρες, εἰσέρχεται, καί ἡ θεράπαινα ἐπεγείρασά με εὐθύς φράζει ὅτι ἔνδον ἐστί. κἀγώ εἰπών ἐκείνῃ ἐπιμελεῖσθαι τῆς θύρας, καταβάς σιωπῇ ἐξέρχομαι, καί ἀφικνοῦμαι ὡς τόν καί τόν, καί τούς μέν <οὐκ> ἔνδον κατέλαβον, τούς δέ οὐδ' ἐπιδημοῦντας ηὗρον. παραλαβών δ' ὡς οἷόν τε ἦν πλείστους ἐκ τῶν παρόντων ἐβάδιζον. καί δᾷδας λαβόντες ἐκ τοῦ ἐγγύτατα καπηλείου εἰσερχόμεθα, ἀνεῳγμένης τῆς θύρας καί ὑπό τῆς ἀνθρώπου παρεσκευασμένης. ὤσαντες δέ τήν θύραν τοῦ δωματίου οἱ μέν πρῶτοι εἰσιόντες ἔτι εἴδομεν αὐτόν κατακείμενον παρά τῇ γυναικί, οἱ δ' ὕστερον ἐν τῇ κλίνῃ γυμνόν ἑστηκότα. ἐγώ δ', ὦ ἄνδρες, πατάξας καταβάλλω αὐτόν, καί τώ χεῖρε περιαγαγών εἰς τοὔπισθεν καί δήσας ἠρώτων διά τί ὑβρίζει εἰς τήν οἰκίαν τήν ἐμήν εἰσιών. κἀκεῖνος ἀδικεῖν μέν ὡμολόγει, ἠντεβόλει δέ καί ἱκέτευε μή ἀποκτεῖναι ἀλλ' ἀργύριον πράξασθαι. ἐγώ δ' εἶπον ὅτι «οὐκ ἐγώ σε ἀποκτενῶ, ἀλλ' ὁ τῆς πόλεως νόμος, ὅν σύ παραβαίνων περί ἐλάττονος τῶν ἡδονῶν ἐποιήσω, καί μᾶλλον εἵλου τοιοῦτον ἁμάρτημα ἐξαμαρτάνειν εἰς τήν γυναῖκα τήν ἐμήν καί εἰς τούς παῖδας τούς ἐμούς ἤ τοῖς νόμοις πείθεσθαι καί κόσμιος εἶναι». οὕτως, ὦ ἄνδρες, ἐκεῖνος τούτων ἔτυχεν ὧνπερ οἱ νόμοι κελεύουσι τούς τά τοιαῦτα πράττοντας, οὐκ εἰσαρπασθείς ἐκ τῆς ὁδοῦ, οὐδ' ἐπί τήν ἑστίαν καταφυγών, ὥσπερ οὗτοι λέγουσι: πῶς γάρ ἄν, ὅστις ἐν τῷ δωματίῳ πληγείς κατέπεσεν εὐθύς, περιέστρεψα δ' αὐτοῦ τώ χεῖρε, ἔνδον δέ ἦσαν ἄνθρωποι τοσοῦτοι, οὕς διαφυ γεῖν οὐκ ἐδύνατο, οὔτε σίδηρον οὔτε ξύλον οὔτε ἄλλο οὐδέν ἔχων, ᾧ τούς εἰσελθόντας ἄν ἠμύνατο. ἀλλ', ὦ ἄνδρες, οἶμαι καί ὑμᾶς εἰδέναι ὅτι οἱ μή τά δίκαια πράττοντες οὐχ ὁμολογοῦσι τούς ἐχθρούς λέγειν ἀληθῆ, ἀλλ' αὐτοί ψευδόμενοι καί τά τοιαῦτα μηχανώμενοι ὀργάς τοῖς ἀκούουσι κατά τῶν τά δίκαια πραττόντων παρασκευάζουσι. πρῶτον μέν οὖν ἀνάγνωθι τόν νόμον. {νομοσ} οὐκ ἠμφεσβήτει, ὦ ἄνδρες, ἀλλ' ὡμολόγει ἀδικεῖν, καί ὅπως μέν μή ἀποθάνῃ ἠντεβόλει καί ἱκέτευεν, ἀποτίνειν δ' ἕτοιμος ἦν χρήματα. ἐγώ δέ τῷ μέν ἐκείνου τιμήματι οὐ συνεχώρουν, τόν δέ τῆς πόλεως νόμον ἠξίουν εἶναι κυριώτερον, καί ταύτην ἔλαβον τήν δίκην, ἥν ὑμεῖς δικαιοτάτην εἶναι ἡγησάμενοι τοῖς τά τοιαῦτα ἐπιτηδεύουσιν ἐτάξατε. καί μοι ἀνάβητε τούτων μάρτυρες. {μαρτυρεσ} ἀνάγνωθι δέ μοι καί τοῦτον τόν νόμον <τόν> ἐκ τῆς στήλης τῆς ἐξ ἀρείου πάγου. {νομοσ} ἀκούετε, ὦ ἄνδρες, ὅτι αὐτῷ τῷ δικαστηρίῳ τῷ ἐξ ἀρείου πάγου, ᾧ καί πάτριόν ἐστι καί ἐφ' ἡμῶν ἀποδέδοται τοῦ φόνου τάς δίκας δικάζειν, διαρρήδην εἴρηται τούτου μή καταγιγνώσκειν φόνον, ὅς ἄν ἐπί δάμαρτι τῇ ἑαυτοῦ μοιχόν λαβών ταύτην τήν τιμωρίαν ποιήσηται. καί οὕτω σφόδρα ὁ νομοθέτης ἐπί ταῖς γαμεταῖς γυναιξί δίκαια ταῦτα ἡγήσατο εἶναι, ὥστε καί ἐπί ταῖς παλλακαῖς ταῖς ἐλάττονος ἀξίαις τήν αὐτήν δίκην ἐπέθηκε. καίτοι δῆλον ὅτι, εἴ τινα εἶχε ταύτης μείζω τιμωρίαν ἐπί ταῖς γαμεταῖς, ἐποίησεν ἄν. νῦν δέ οὐχ οἷός τε ὤν ταύτης ἰσχυροτέραν ἐπ' ἐκείναις ἐξευρεῖν, τήν αὐτήν καί ἐπί ταῖς παλλακαῖς ἠξίωσε γίγνεσθαι. ἀνάγνωθι δέ μοι καί τοῦτον τόν νόμον. {νομοσ} ἀκούετε, ὦ ἄνδρες, ὅτι κελεύει, ἐάν τις ἄνθρωπον ἐλεύθερον ἤ παῖδα αἰσχύνῃ βίᾳ, διπλῆν τήν βλάβην ὀφείλειν: ἐάν δέ γυναῖκα, ἐφ' αἷσπερ ἀποκτείνειν ἔξεστιν, ἐν τοῖς αὐτοῖς ἐνέχεσθαι: οὕτως, ὦ ἄνδρες, τούς βιαζομένους ἐλάττονος ζημίας ἀξίους ἡγήσατο εἶναι ἤ τούς πείθοντας: τῶν μέν γάρ θάνατον κατέγνω, τοῖς δέ διπλῆν ἐποίησε τήν βλάβην, ἡγούμενος τούς μέν διαπραττομένους βίᾳ ὑπό τῶν βιασθέντων μισεῖσθαι, τούς δέ πείσαντας οὕτως αὐτῶν τάς ψυχάς διαφθείρειν, ὥστ' οἰκειοτέρας αὑτοῖς ποιεῖν τάς ἀλλοτρίας γυναῖκας ἤ τοῖς ἀνδράσι, καί πᾶσαν ἐπ' ἐκείνοις τήν οἰκίαν γεγονέναι, καί τούς παῖδας ἀδήλους εἶναι ὁποτέρων τυγχάνουσιν ὄντες, τῶν ἀνδρῶν ἤ τῶν μοιχῶν. ἀνθ' ὧν ὁ τόν νόμον τιθείς θάνατον αὐτοῖς ἐποίησε τήν ζημίαν. ἐμοῦ τοίνυν, ὦ ἄνδρες, οἱ μέν νόμοι οὐ μόνον ἀπεγνωκότες εἰσί μή ἀδικεῖν, ἀλλά καί κεκελευκότες ταύτην τήν δίκην λαμβάνειν: ἐν ὑμῖν δ' ἐστί πότερον χρή τούτους ἰσχυρούς ἤ μηδενός ἀξίους εἶναι. ἐγώ μέν γάρ οἶμαι πάσας τάς πόλεις διά τοῦτο τούς νόμους τίθεσθαι, ἵνα περί ὧν ἄν πραγμάτων ἀπορῶμεν, παρά τούτους ἐλθόντες σκεψώμεθα ὅ τι ἡμῖν ποιητέον ἐστίν. οὗτοι τοίνυν περί τῶν τοιούτων τοῖς ἀδικουμένοις τοιαύτην δίκην λαμβάνειν παρακελεύονται. οἷς ὑμᾶς ἀξιῶ τήν αὐτήν γνώμην ἔχειν: εἰ δέ μή, τοιαύτην ἄδειαν τοῖς μοιχοῖς ποιήσετε, ὥστε καί τούς κλέπτας ἐπαρεῖτε φάσκειν μοιχούς εἶναι, εὖ εἰδότας ὅτι, ἐάν ταύτην τήν αἰτίαν περί ἑαυτῶν λέγωσι καί ἐπί τούτῳ φάσκωσιν εἰς τάς ἀλλοτρίας οἰκίας εἰσιέναι, οὐδείς αὐτῶν ἅψεται. πάντες γάρ εἴσονται ὅτι τούς μέν νόμους τῆς μοιχείας χαίρειν ἐᾶν δεῖ, τήν δέ ψῆφον τήν ὑμετέραν δεδιέναι: αὕτη γάρ ἐστι πάντων τῶν ἐν τῇ πόλει κυριωτάτη. σκέψασθε δέ, ὦ ἄνδρες: κατηγοροῦσι γάρ μου ὡς ἐγώ τήν θεράπαιναν ἐν ἐκείνῃ τῇ ἡμέρᾳ μετελθεῖν ἐκέλευσα τόν νεανίσκον. ἐγώ δέ, ὦ ἄνδρες, δίκαιον μέν ἄν ποιεῖν ἡγούμην ᾡτινιοῦν τρόπῳ τόν τήν γυναῖκα τήν ἐμήν διαφθείραντα λαμβάνων: εἰ μέν γάρ λόγων εἰρημένων ἔργου δέ μηδενός γεγενημένου μετελθεῖν ἐκέλευον ἐκεῖνον, ἠδίκουν ἄν: εἰ δέ ἤδη πάντων διαπεπραγμένων καί πολλάκις εἰσεληλυθότος εἰς τήν οἰκίαν τήν ἐμήν ᾡτινιοῦν τρόπῳ ἐλάμβανον αὐτόν, σώφρον' ἄν ἐμαυτόν ἡγούμην: σκέψασθε δέ ὅτι καί ταῦτα ψεύδονται: ῥᾳδίως δέ ἐκ τῶνδε γνώσεσθε. ἐμοί γάρ, ὦ ἄνδρες, ὅπερ καί πρότερον εἶπον, φίλος ὤν σώστρατος καί οἰκείως διακείμενος ἀπαντήσας ἐξ ἀγροῦ περί ἡλίου δυσμάς συνεδείπνει, καί ἐπειδή καλῶς εἶχεν αὐτῷ, ἀπιών ᾤχετο. καίτοι πρῶτον μέν, ὦ ἄνδρες, ἐνθυμήθητε: [ὅτι] εἰ ἐν ἐκείνῃ τῇ νυκτί ἐγώ ἐπεβούλευον ἐρατοσθένει, πότερον ἦν μοι κρεῖττον αὐτῷ ἑτέρωθι δειπνεῖν ἤ τόν συνδειπνήσοντά μοι εἰσαγαγεῖν; οὕτω γάρ ἄν ἧττον ἐτόλμησεν ἐκεῖνος εἰσελθεῖν εἰς τήν οἰκίαν. εἶτα δοκῶ ἄν ὑμῖν τόν συνδειπνοῦντα ἀφείς μόνος καταλειφθῆναι καί ἔρημος γε νέσθαι, ἤ κελεύειν ἐκεῖνον μένειν, ἵνα μετ' ἐμοῦ τόν μοιχόν ἐτιμωρεῖτο; ἔπειτα, ὦ ἄνδρες, οὐκ ἄν δοκῶ ὑμῖν τοῖς ἐπιτηδείοις μεθ' ἡμέραν παραγγεῖλαι, καί κελεῦσαι αὐτούς συλλεγῆναι εἰς οἰκίαν <του> τῶν φίλων τῶν ἐγγυτάτω, μᾶλλον ἤ ἐπειδή τάχιστα ᾐσθόμην τῆς νυκτός περιτρέχειν, οὐκ εἰδώς ὅντινα οἴκοι καταλήψομαι καί ὅντινα ἔξω; καί ὡς ἁρμόδιον μέν καί τόν δεῖνα ἦλθον οὐκ ἐπιδημοῦντας (οὐ γάρ ᾔδειν), ἑτέρους δέ οὐκ ἔνδον ὄντας κατέλαβον, οὕς δ' οἷός τε ἦν λαβών ἐβάδιζον. καίτοιγε εἰ προῄδειν, οὐκ ἄν δοκῶ ὑμῖν καί θεράποντας παρασκευάσασθαι καί τοῖς φίλοις παραγγεῖλαι, ἵν' ὡς ἀσφαλέστατα μέν αὐτός εἰσῄειν (τί γάρ ᾔδειν εἴ τι κἀκεῖνος εἶχε σιδήριον;), ὡς μετά πλείστων δέ μαρτύρων τήν τιμωρίαν ἐποιούμην; νῦν δ' οὐδέν εἰδώς τῶν ἐσομένων ἐκείνῃ τῇ νυκτί, οὕς οἷός τε ἦν παρέλαβον. καί μοι ἀνάβητε τούτων μάρτυρες. {μαρτυρεσ} τῶν μέν μαρτύρων ἀκηκόατε, ὦ ἄνδρες: σκέψασθε δέ παρ' ὑμῖν αὐτοῖς οὕτως περί τούτου τοῦ πράγματος, ζητοῦντες εἴ τις ἐμοί καί ἐρατοσθένει ἔχθρα πώποτε γεγένηται πλήν ταύτης. οὐδεμίαν γάρ εὑρήσετε. οὔτε γάρ συκοφαντῶν γραφάς με ἐγράψατο, οὔτε ἐκβάλλειν ἐκ τῆς πόλεως ἐπεχείρησεν, οὔτε ἰδίας δίκας ἐδικάζετο, οὔτε συνῄδει κακόν οὐδέν ὅ ἐγώ δεδιώς μή τις πύθηται ἐπεθύμουν αὐτόν ἀπολέσαι, οὔτε εἰ ταῦτα διαπραξαίμην, ἤλπιζόν ποθεν χρήματα λήψεσθαι: ἔνιοι γάρ τοιούτων πραγμάτων ἕνεκα θάνατον ἀλλήλοις ἐπιβουλεύουσι. τοσούτου τοίνυν δεῖ ἤ λοιδορία ἤ παροινία ἤ ἄλλη τις διαφορά ἡμῖν γεγονέναι, ὥστε οὐδέ ἑωρακώς ἦν τόν ἄνθρωπον πώποτε πλήν ἐν ἐκείνῃ τῇ νυκτί. τί ἄν οὖν βουλόμενος ἐγώ τοιοῦτον κίνδυνον ἐκινδύνευον, εἰ μή τό μέγιστον τῶν ἀδικημάτων ἦν ὑπ' αὐτοῦ ἠδικημένος; ἔπειτα παρακαλέσας αὐτός μάρτυρας ἠσέβουν, ἐξόν μοι, εἴπερ ἀδίκως ἐπεθύμουν αὐτόν ἀπολέσαι, μηδένα μοι τούτων συνειδέναι; ἐγώ μέν οὖν, ὦ ἄνδρες, οὐκ ἰδίαν ὑπέρ ἐμαυτοῦ νομίζω ταύτην γενέσθαι τήν τιμωρίαν, ἀλλ' ὑπέρ τῆς πόλεως ἁπάσης: οἱ γάρ τά τοιαῦτα πράττοντες, ὁρῶντες οἷα τά ἆθλα πρόκειται τῶν τοιούτων ἁμαρτημάτων, ἧττον εἰς τούς ἄλλους ἐξαμαρτήσονται, ἐάν καί ὑμᾶς ὁρῶσι τήν αὐτήν γνώμην ἔχοντας. εἰ δέ μή, πολύ κάλλιον τούς μέν κειμένους νόμους ἐξαλεῖψαι, ἑτέρους δέ θεῖναι, οἵτινες τούς μέν φυλάττοντας τάς ἑαυτῶν γυναῖκας ταῖς ζημίαις ζημιώσουσι, τοῖς δέ βουλομένοις εἰς αὐτάς ἁμαρτάνειν πολλήν ἄδειαν ποιήσουσι. πολύ γάρ οὕτω δικαιότερον ἤ ὑπό τῶν νόμων τούς πολίτας ἐνεδρεύεσθαι, οἵ κελεύουσι μέν, ἐάν τις μοιχόν λάβῃ, ὅ τι ἄν οὖν βούληται χρῆσθαι, οἱ δ' ἀγῶνες δεινότεροι τοῖς ἀδικουμένοις καθεστήκασιν ἤ τοῖς παρά τούς νόμους τάς ἀλλοτρίας καταισχύνουσι γυναῖκας. ἐγώ γάρ νῦν καί περί τοῦ σώματος καί περί τῶν χρημάτων καί περί τῶν ἄλλων ἁπάντων κινδυνεύω, ὅτι τοῖς τῆς πόλεως νόμοις ἐπειθόμην. [2] {work} {επιταφιοσ τοισ κορινθιων βοηθοισ} εἰ μέν ἡγούμην οἷόν τε εἶναι, ὦ ἄνδρες οἱ παρόντες ἐπί τῷδε τῷ τάφῳ, λόγῳ δηλῶσαι τήν τῶν ἐνθάδε κειμένων [ἀνδρῶν] ἀρετήν, ἐμεμψάμην ἄν τοῖς ἐπαγγείλασιν ἐπ' αὐτοῖς ἐξ ὀλίγων ἡμερῶν λέγειν: ἐπειδή δέ πᾶσιν ἀνθρώποις ὁ πᾶς χρόνος οὐχ ἱκανός λόγον ἴσον παρασκευάσαι τοῖς τούτων ἔργοις, διά τοῦτο καί ἡ πόλις μοι δοκεῖ, προνοουμένη τῶν ἐνθάδε λεγόντων, ἐξ ὀλίγου τήν πρόσταξιν ποιεῖσθαι, ἡγουμένη οὕτως ἄν μάλιστα συγγνώμης αὐτούς παρά τῶν ἀκουσάντων τυγχάνειν. ὅμως δέ ὁ μέν λόγος μοι περί τούτων, ὁ δ' ἀγών οὐ πρός τά τούτων ἔργα ἀλλά πρός τούς πρότερον ἐπ' αὐτοῖς εἰρηκότας. τοσαύτην γάρ ἀφθονίαν παρεσκεύασεν ἡ τούτων ἀρετή καί τοῖς ποιεῖν δυναμένοις καί τοῖς εἰπεῖν βουληθεῖσιν, ὥστε καλά μέν πολλά τοῖς προτέροις περί αὐτῶν εἰρῆσθαι, πολλά δέ καί ἐκείνοις παραλελεῖφθαι, ἱκανά δέ καί τοῖς ἐπιγιγνομένοις ἐξεῖναι εἰπεῖν: οὔτε γάρ γῆς ἄπειροι οὔτε θαλάττης οὐδεμιᾶς, πανταχῇ δέ καί παρά πᾶσιν ἀνθρώποις οἱ τά αὑτῶν πενθοῦντες κακά τάς τούτων ἀρετάς ὑμνοῦσι. πρῶτον μέν οὖν τούς παλαιούς κινδύνους τῶν προγό νων δίειμι, μνήμην παρά τῆς φήμης λαβών: ἄξιον γάρ πᾶσιν ἀνθρώποις κἀκείνων μεμνῆσθαι, ὑμνοῦντας μέν ἐν ταῖς ᾠδαῖς, λέγοντας δ' ἐν τοῖς τῶν ἀγαθῶν ἐγκωμίοις, τιμῶντας δ' ἐν τοῖς καιροῖς τοῖς τοιούτοις, παιδεύοντας δ' ἐν τοῖς τῶν τεθνεώτων ἔργοις τούς ζῶντας. ἀμαζόνες γάρ ἄρεως μέν τό παλαιόν ἦσαν θυγατέρες, οἰκοῦσαι [δέ] παρά τόν θερμώδοντα ποταμόν, μόναι μέν ὡπλισμέναι σιδήρῳ τῶν περί αὐτάς, πρῶται δέ τῶν πάντων ἐφ' ἵππους ἀναβᾶσαι, οἷς ἀνελπίστως δι' ἀπειρίαν τῶν ἐναντίων ᾕρουν μέν τούς φεύγοντας, ἀπέλειπον δέ τούς διώκοντας: ἐνομίζοντο δέ διά τήν εὐψυχίαν μᾶλλον ἄνδρες ἤ διά τήν φύσιν γυναῖκες: πλέον γάρ ἐδόκουν τῶν ἀνδρῶν ταῖς ψυχαῖς διαφέρειν ἤ ταῖς ἰδέαις ἐλλείπειν. ἄρχουσαι δέ πολλῶν ἐθνῶν, καί ἔργῳ μέν τούς περί αὐτάς καταδεδουλωμέναι, λόγῳ δέ περί τῆσδε τῆς χώρας ἀκούουσαι κλέος μέγα, πολλῆς δόξης καί μεγάλης ἐλπίδος χάριν παραλαβοῦσαι τά μαχιμώτατα τῶν ἐθνῶν ἐστράτευσαν ἐπί τήνδε τήν πόλιν. τυχοῦσαι δ' ἀγαθῶν ἀνδρῶν ὁμοίας ἐκτήσαντο τάς ψυχάς τῇ φύσει, καί ἐναντίαν τήν δόξαν τῆς προτέρας λαβοῦσαι μᾶλλον ἐκ τῶν κινδύνων ἤ ἐκ τῶν σωμάτων ἔδοξαν εἶναι γυναῖκες. μόναις δ' αὐταῖς οὐκ ἐξεγένετο ἐκ τῶν ἡμαρτημένων μαθούσαις περί τῶν λοιπῶν ἄμεινον βουλεύσασθαι, οὐδ' οἴκαδε ἀπελθούσαις ἀπαγγεῖλαι τήν τε σφετέραν αὐτῶν δυστυχίαν καί τήν τῶν ἡμετέρων προγόνων ἀρετήν: αὐτοῦ γάρ ἀποθανοῦσαι, καί δοῦσαι δίκην τῆς ἀνοίας, τῆσδε μέν τῆς πόλεως διά τήν ἀρετήν ἀθάνατον <τήν> μνήμην ἐποίησαν, τήν δέ ἑαυτῶν πατρίδα διά τήν ἐνθάδε συμφοράν ἀνώνυμον κατέστησαν. ἐκεῖναι μέν οὖν τῆς ἀλλοτρίας ἀδίκως ἐπιθυμήσασαι τήν ἑαυτῶν δικαίως ἀπώλεσαν. ἀδράστου δέ καί πολυνείκους ἐπί θήβας στρατευσάντων καί ἡττηθέντων μάχῃ, οὐκ ἐώντων καδμείων θάπτειν τούς νεκρούς, ἀθηναῖοι ἡγησάμενοι ἐκείνους μέν, εἴ τι ἠδίκουν, ἀποθανόντας δίκην ἔχειν τήν μεγίστην, τούς δέ κάτω τά αὑτῶν οὐ κομίζεσθαι, ἱερῶν δέ μιαινομένων τούς ἄνω θεούς ἀσεβεῖσθαι, τό μέν πρῶτον πέμψαντες κήρυκας ἐδέοντο αὐτῶν δοῦναι τῶν νεκρῶν ἀναίρεσιν, νομίζοντες ἀνδρῶν μέν ἀγαθῶν εἶναι ζῶντας τούς ἐχθρούς τιμωρήσασθαι, ἀπιστούντων δέ σφίσιν αὐτοῖς ἐν τοῖς τῶν τεθνεώτων σώμασι τήν εὐψυχίαν ἐπιδείκνυσθαι: οὐ δυνάμενοι δέ τούτων τυχεῖν ἐστράτευσαν ἐπ' αὐτούς, οὐδεμιᾶς διαφορᾶς πρότερον πρός καδμείους ὑπαρχούσης, οὐδέ τοῖς ζῶσιν ἀργείων χαριζόμενοι, ἀλλά τούς τεθνεῶτας ἐν τῷ πολέμῳ ἀξιοῦντες τῶν νομιζομένων τυγχάνειν πρός τούς ἑτέρους ὑπέρ ἀμφοτέρων ἐκινδύνευσαν, ὑπέρ μέν τῶν, ἵνα μηκέτι εἰς τούς τεθνεῶτας ἐξαμαρτάνοντες πλείω περί τούς θεούς ἐξυβρίσωσιν, ὑπέρ δέ τῶν ἑτέρων, ἵνα μή πρότερον εἰς τήν αὑτῶν ἀπέλθωσι πατρίου τιμῆς ἀτυχήσαντες καί ἑλληνικοῦ νόμου στερηθέντες καί κοινῆς ἐλπίδος ἡμαρτηκότες. ταῦτα διανοηθέντες, καί τάς ἐν τῷ πολέμῳ τύχας κοινάς ἁπάντων ἀνθρώπων νομίζοντες, πολλούς μέν πολεμίους κτώμενοι, τό δέ δίκαιον ἔχοντες σύμμαχον ἐνίκων μαχόμενοι. καί οὐχ ὑπό τῆς τύχης ἐπαρθέντες μείζονος παρά καδμείων τιμωρίας ἐπεθύμησαν, ἀλλ' ἐκείνοις μέν ἀντί τῆς ἀσεβείας τήν ἑαυτῶν ἀρετήν ἐπεδείξαντο, αὐτοί δέ λαβόντες τά ἆθλα ὧνπερ ἕνεκα ἀφίκοντο, τούς ἀργείων νεκρούς, ἔθαψαν ἐν τῇ αὑτῶν ἐλευσῖνι. περί μέν οὖν τούς ἀποθανόντας τῶν ἑπτά ἐπί θήβας τοιοῦτοι γεγόνασιν. ὑστέρῳ δέ χρόνῳ, ἐπειδή ἡρακλῆς μέν ἐξ ἀνθρώπων ἠφανίσθη, οἱ δέ παῖδες αὐτοῦ ἔφευγον μέν εὐρυσθέα, ἐξηλαύνοντο δέ ὑπό πάντων τῶν ἑλλήνων, αἰσχυνομένων μέν τοῖς ἔργοις, φοβουμένων δέ τήν εὐρυσθέως δύναμιν, ἀφικόμενοι εἰς τήνδε τήν πόλιν ἱκέται ἐπί τῶν βωμῶν ἐκαθέζοντο: ἐξαιτουμένου δέ αὐτούς εὐρυσθέως ἀθηναῖοι οὐκ ἠθέλησαν ἐκδοῦναι, ἀλλά τήν ἡρακλέους ἀρετήν μᾶλλον ᾐδοῦντο ἤ τόν κίνδυνον τόν ἑαυτῶν ἐφοβοῦντο, καί ἠξίουν ὑπέρ τῶν ἀσθενεστέρων μετά τοῦ δικαίου διαμάχεσθαι μᾶλλον ἤ τοῖς δυναμένοις χαριζόμενοι τούς ὑπ' ἐκείνων ἀδικουμένους ἐκδοῦναι. ἐπιστρατεύσαντος δ' εὐρυσθέως μετά τῶν ἐν ἐκείνῳ τῷ χρόνῳ πελοπόννησον ἐχόντων, οὐκ ἐγγύς τῶν δεινῶν γενόμενοι μετέγνωσαν, ἀλλά τήν αὐτήν εἶχον γνώμην ἥνπερ πρότερον, ἀγαθόν μέν οὐδέν ἰδίᾳ ὑπό τοῦ πατρός αὐτῶν πεπονθότες, ἐκείνους τ' οὐκ εἰδότες ὁποῖοί τινες ἄνδρες ἔσονται γενόμενοι: δίκαιον δέ νομίζοντες εἶναι, οὐ προτέρας ἔχθρας ὑπαρχούσης πρός εὐρυσθέα, οὐδέ κέρδους προκειμένου πλήν δόξης ἀγαθῆς, τοσοῦτον κίνδυνον ὑπέρ αὐτῶν ἤραντο, τούς μέν ἀδικουμένους ἐλεοῦντες, τούς δ' ὑβρίζοντας μισοῦντες, καί τούς μέν κωλύειν ἐπιχειροῦντες, τοῖς δ' ἐπικουρεῖν ἀξιοῦντες, ἡγούμενοι ἐλευθερίας μέν σημεῖον εἶναι μηδέν ποιεῖν ἄκοντας, δικαιοσύνης δέ τοῖς ἀδικουμένοις βοηθεῖν, εὐψυχίας δ' ὑπέρ τούτων ἀμφοτέρων, εἰ δέοι, μαχομένους ἀποθνῄσκειν. τοσοῦτον δ' ἐφρόνουν ἀμφότεροι, ὥσθ' οἱ μέν μετ' εὐρυσθέως οὐδέν παρ' ἑκόντων ἐζήτουν εὑρίσκεσθαι, ἀθηναῖοι δέ οὐδ' <ἄν> ἠξίουν εὐρυσθέα αὐτόν ἱκετεύοντα τούς ἱκέτας αὐτῶν ἐξελεῖν. παραταξάμενοι δ' ἰδίᾳ δυνάμει τήν ἐξ ἁπάσης πελοποννήσου στρατιάν ἐλθοῦσαν ἐνίκων μαχόμενοι, καί τῶν ἡρακλέους παίδων τά μέν σώματα εἰς ἄδειαν κατέστησαν, ἀπαλλάξαντες δέ τοῦ δέους καί τάς ψυχάς ἠλευθέρωσαν, διά δέ τήν τοῦ πατρός ἀρετήν ἐκείνους τοῖς αὑτῶν κινδύνοις ἐστεφάνωσαν. τοσοῦτον δέ εὐτυχέστεροι παῖδες ὄντες ἐγένοντο τοῦ πατρός: ὁ μέν γάρ, καίπερ ὤν ἀγαθῶν πολλῶν αἴτιος ἅπασιν ἀνθρώποις, ἐπίπονον καί φιλόνικον καί φιλότιμον αὑτῷ καταστήσας τόν βίον τούς μέν ἄλλους ἀδικοῦντας ἐκόλασεν, εὐρυσθέα δέ καί ἐχθρόν ὄντα καί εἰς αὐτόν ἐξαμαρτάνοντα οὐχ οἷός τε ἦν τιμωρήσασθαι: οἱ δέ παῖδες αὐτοῦ διά τήνδε τήν πόλιν τῇ αὐτῇ εἶδον ἡμέρᾳ τήν θ' ἑαυτῶν σωτηρίαν καί τήν τῶν ἐχθρῶν τιμωρίαν. πολλά μέν οὖν ὑπῆρχε τοῖς ἡμετέροις προγόνοις μιᾷ γνώμῃ χρωμένοις περί τοῦ δικαίου διαμάχεσθαι. ἥ τε γάρ ἀρχή τοῦ βίου δικαία: οὐ γάρ, ὥσπερ οἱ πολλοί, πανταχόθεν συνειλεγμένοι καί ἑτέρους ἐκβαλόντες τήν ἀλλοτρίαν ᾤκησαν, ἀλλ' αὐτόχθονες ὄντες τήν αὐτήν ἐκέκτηντο μητέρα καί πατρίδα. πρῶτοι δέ καί μόνοι ἐν ἐκείνῳ τῷ χρόνῳ ἐκβαλόντες τάς παρά σφίσιν αὐτοῖς δυναστείας δημοκρατίαν κατεστήσαντο, ἡγούμενοι τήν πάντων ἐλευθερίαν ὁμόνοιαν εἶναι μεγίστην, κοινάς δ' ἀλλήλοις τάς ἐκ τῶν κινδύνων ἐλπίδας ποιήσαντες ἐλευθέραις ταῖς ψυχαῖς ἐπολιτεύοντο, νόμῳ τούς ἀγαθούς τιμῶντες καί τούς κακούς κολάζοντες, ἡγησάμενοι θηρίων μέν ἔργον εἶναι ὑπ' ἀλλήλων βίᾳ κρατεῖσθαι, ἀνθρώποις δέ προσήκειν νόμῳ μέν ὁρίσαι τό δίκαιον, λόγῳ δέ πεῖσαι, ἔργῳ δέ τούτοις ὑπηρετεῖν, ὑπό νόμου μέν βασιλευομένους, ὑπό λόγου δέ διδασκομένους. καί γάρ τοι καί φύντες καλῶς καί γνόντες ὅμοια, πολλά μέν καλά καί θαυμαστά οἱ πρόγονοι τῶν ἐνθάδε κειμένων ἠργάσαντο, ἀείμνηστα δέ καί μεγάλα καί παντα χοῦ οἱ ἐξ ἐκείνων γεγονότες τρόπαια διά τήν αὑτῶν ἀρετήν κατέλιπον. μόνοι γάρ ὑπέρ ἁπάσης τῆς ἑλλάδος πρός πολλάς μυριάδας τῶν βαρβάρων διεκινδύνευσαν. ὁ γάρ τῆς ἀσίας βασιλεύς οὐκ ἀγαπῶν τοῖς ὑπάρχουσιν ἀγαθοῖς, ἀλλ' ἐλπίζων καί τήν εὐρώπην δουλώσεσθαι, ἔστειλε πεντήκοντα μυριάδας στρατιάν. ἡγησάμενοι δέ, εἰ τήνδε τήν πόλιν: ἤ ἑκοῦσαν φίλην ποιήσαιντο ἤ ἄκουσαν καταστρέψαιντο, ῥᾳδίως τῶν πολλῶν ἑλλήνων ἄρξειν, ἀπέβησαν εἰς μαραθῶνα, νομίσαντες οὕτως ἄν ἐρημοτάτους εἶναι συμμάχων [τούς ἕλληνας], εἰ ἔτι στασιαζούσης τῆς ἑλλάδος ᾧ τινι χρή τρόπῳ τούς ἐπιόντας ἀμύνασθαι, τόν κίνδυνον ποιήσαιντο. ἔτι δ' αὐτοῖς ἐκ τῶν προτέρων ἔργων περί τῆς πόλεως τοιαύτη δόξα παρειστήκει, ὡς εἰ μέν πρότερον ἐπ' ἄλλην πόλιν ἴασιν, ἐκείνοις καί ἀθηναίοις πολεμήσουσι: προθύμως γάρ τοῖς ἀδικουμένοις ἥξουσι βοηθήσοντες: εἰ δ' ἐνθάδε πρῶτον ἀφίξονται, οὐδένας ἄλλους τῶν ἑλλήνων τολμήσειν ἑτέρους σῴζοντας φανεράν ἔχθραν πρός ἐκείνους ὑπέρ αὐτῶν καταθέσθαι. οἱ μέν τοίνυν ταῦτα διενοοῦντο: οἱ δ' ἡμέτεροι πρόγονοι οὐ λογισμῷ δόντες τούς ἐν τῷ πολέμῳ κινδύνους, ἀλλά νομίζοντες τόν εὐκλεᾶ θάνατον ἀθάνατον περί τῶν ἀγαθῶν καταλείπειν λόγον, οὐκ ἐφοβήθησαν τό πλῆθος τῶν ἐναντίων, ἀλλά τῇ αὑτῶν ἀρετῇ μᾶλλον ἐπίστευσαν. καί αἰσχυνόμενοι ὅτι ἦσαν οἱ βάρβαροι αὐτῶν ἐν τῇ χώρᾳ, οὐκ ἀνέμειναν πυθέσθαι οὐδέ βοηθῆσαι τούς συμμάχους, οὐδ' ᾠήθησαν δεῖν ἑτέροις τῆς σωτηρίας χάριν εἰδέναι, ἀλλά σφίσιν αὐτοῖς τούς ἄλλους ἕλληνας. ταῦτα μιᾷ γνώμῃ πάντες γνόντες ἀπήντων ὀλίγοι πρός πολλούς: ἐνόμιζον γάρ ἀποθανεῖν μέν αὐτοῖς μετά πάντων προσήκειν, ἀγαθοῖς δ' εἶναι μετ' ὀλίγων, καί τάς μέν ψυχάς ἀλλοτρίας διά τόν θάνατον κεκτῆσθαι, τήν δ' ἐκ τῶν κινδύνων μνήμην ἰδίαν καταλείψειν. ἠξίουν δέ, οὕς μή μόνοι νικῷεν, οὐδ' ἄν μετά τῶν συμμάχων δύνασθαι: καί ἡττηθέντες μέν ὀλίγῳ τῶν ἄλλων προαπολεῖσθαι, νικήσαντες δέ καί τούς ἄλλους ἐλευθερώσειν. ἄνδρες δ' ἀγαθοί γενόμενοι, καί τῶν μέν σωμάτων ἀφειδήσαντες, ὑπέρ δέ τῆς ἀρετῆς οὐ φιλοψυχήσαντες, καί μᾶλλον τούς παρ' αὑτοῖς νόμους αἰσχυνόμενοι ἤ τόν πρός τούς πολεμίους κίνδυνον φοβούμενοι, ἔστησαν μέν τρόπαιον ὑπέρ τῆς ἑλλάδος τῶν βαρβάρων ἐν τῇ αὑτῶν, ὑπέρ χρημάτων εἰς τήν ἀλλοτρίαν ἐμβαλόντων, [παρά τούς ὅρους τῆς χώρας] οὕτω δέ διά ταχέων τόν κίνδυνον ἐποιήσαντο, ὥστε οἱ αὐτοί τοῖς ἄλλοις ἀπήγγειλαν τήν τ' ἐνθάδε ἄφιξιν τῶν βαρβάρων καί τήν νίκην τῶν προγόνων. καί γάρ τοι οὐδείς τῶν ἄλλων ἔδεισεν ὑπέρ τοῦ μέλλοντος κινδύνου, ἀλλ' ἀκούσαντες ὑπέρ τῆς αὑτῶν ἐλευθερίας ἥσθησαν. ὥστε οὐδέν θαυμαστόν, πάλαι τῶν ἔργων γεγενημένων, ὥσπερ καινῶν ὄντων ἔτι καί νῦν τήν ἀρετήν αὐτῶν ὑπό πάντων ἀνθρώπων ζηλοῦσθαι. μετά ταῦτα δέ ξέρξης ὁ τῆς ἀσίας βασιλεύς, καταφρονήσας μέν τῆς ἑλλάδος, ἐψευσμένος δέ τῆς ἐλπίδος, ἀτιμαζόμενος δέ τῷ γεγενημένῳ, ἀχθόμενος δέ τῇ συμφορᾷ, ὀργιζόμενος δέ τοῖς αἰτίοις, ἀπαθής δ' ὤν κακῶν καί ἄπειρος ἀνδρῶν ἀγαθῶν, δεκάτῳ ἔτει παρασκευασάμενος διακοσίαις μέν καί χιλίαις ναυσίν ἀφίκετο, τῆς δέ πεζῆς στρατιᾶς οὕτως ἄπειρον τό πλῆθος ἦγεν, ὥστε καί τά ἔθνη τά μετ' αὐτοῦ ἀκολουθήσαντα πολύ ἄν ἔργον εἴη καταλέξαι: ὅ δέ μέγιστον σημεῖον τοῦ πλήθους: ἐξόν γάρ αὐτῷ χιλίαις ναυσί διαβιβάσαι κατά τό στενότατον τοῦ ἑλλησπόντου τήν πεζήν στρατιάν ἐκ τῆς ἀσίας εἰς τήν εὐρώπην, οὐκ ἠθέλησεν, ἡγούμενος τήν διατριβήν αὑτῷ πολλήν ἔσεσθαι: ἀλλ' ὑπεριδών καί τά φύσει πεφυκότα καί τά θεῖα πράγματα καί τάς ἀνθρωπίνας διανοίας ὁδόν μέν διά τῆς θαλάττης ἐποιήσατο, πλοῦν δέ διά τῆς γῆς ἠνάγκασε γενέσθαι, ζεύξας μέν τόν ἑλλήσποντον, διορύξας δέ τόν ἄθω, ὑφισταμένου οὐδενός, ἀλλά τῶν μέν ἀκόντων ὑπακουόντων, τῶν δέ ἑκόντων προδιδόντων. οἱ μέν γάρ οὐχ ἱκανοί ἦσαν ἀμύνασθαι, οἱ δ' ὑπό χρημάτων διεφθαρμένοι: ἀμφότερα δ' ἦν αὐτούς τά πείθοντα, κέρδος καί δέος. ἀθηναῖοι δ' οὕτω διακειμένης τῆς ἑλλάδος αὐτοί μέν εἰς τάς ναῦς ἐμβάντες ἐπ' ἀρτεμίσιον ἐβοήθησαν, λακεδαιμόνιοι δέ καί τῶν συμμάχων ἔνιοι εἰς θερμοπύλας ἀπήντησαν, ἡγούμενοι διά τήν στενότητα τῶν χωρίων τήν πάροδον οἷοί τ' ἔσεσθαι διαφυλάξαι. γενομένου δέ τοῦ κινδύνου κατά τόν αὐτόν χρόνον ἀθηναῖοι μέν ἐνίκων τῇ ναυμαχίᾳ, λακεδαιμόνιοι δέ, οὐ ταῖς ψυχαῖς ἐνδεεῖς γενόμενοι, ἀλλά τοῦ πλήθους ψευσθέντες καί οὕς φυλάξειν ᾤοντο καί πρός οὕς κινδυνεύσειν ἔμελλον, <διεφθάρησαν> οὐχ ἡττηθέντες τῶν ἐναντίων, ἀλλ' ἀποθανόντες οὗπερ ἐτάχθησαν μάχεσθαι: τούτῳ δέ τῷ τρόπῳ τῶν μέν δυστυχησάντων, τῶν δέ τῆς παρόδου κρατησάντων, οἱ μέν ἐπορεύοντο ἐπί τήνδε τήν πόλιν, οἱ δ' ἡμέτεροι πρόγονοι πυθόμενοι μέν τήν γεγενημένην λακεδαιμονίοις συμφοράν, ἀποροῦντες δέ τοῖς περιεστηκόσι πράγμασιν, εἰδότες [δ'] ὅτι, εἰ μέν κατά γῆν τοῖς βαρβάροις ἀπαντήσονται, ἐπιπλεύσαντες χιλίαις ναυσίν ἐρήμην τήν πόλιν λήψονται, εἰ δέ εἰς τάς τριήρεις ἐμβήσονται, ὑπό τῆς πεζῆς στρατιᾶς ἁλώσονται, ἀμφότερα δέ οὐ δυνήσονται, ἀμύνασθαί τε καί φυλακήν ἱκανήν καταλιπεῖν, δυοῖν δέ προκειμένοιν, πότερον χρή τήν πατρίδα ἐκλιπεῖν ἤ μετά τῶν βαρβάρων γενομένους καταδουλώσασθαι τούς ἕλληνας, ἡγησάμενοι κρεῖττον εἶναι μετ' ἀρετῆς καί πενίας καί φυγῆς ἐλευθερίαν ἤ μετ' ὀνείδους καί πλούτου δουλείαν τῆς πατρίδος, ἐξέλιπον ὑπέρ τῆς ἑλλάδος τήν πόλιν, ἵν' ἐν μέρει πρός ἑκατέραν ἀλλά μή πρός ἀμφοτέρας ἅμα τάς δυνάμεις κινδυνεύσωσιν: ὑπεκθέμενοι δέ παῖδας καί γυναῖκας καί μητέρας εἰς σαλαμῖνα, συνήθροιζον καί τό τῶν ἄλλων συμμάχων ναυτικόν. οὐ πολλαῖς δ' ὕστερον ἡμέραις ἦλθε καί ἡ πεζή στρατιά καί τό ναυτικόν τό τῶν βαρβάρων, ὅ τίς οὐκ ἄν ἰδών ἐφοβήθη, ὡς μέγας καί δεινός τῇδε τῇ πόλει κίνδυνος ὑπέρ τῆς τῶν ἑλλήνων ἐλευθερίας ἠγωνίσθη; ποίαν δέ γνώμην εἶχον ἤ οἱ θεώμενοι τούς ἐν ταῖς ναυσίν ἐκείναις, οὔσης καί τῆς αὑτῶν σωτηρίας ἀπίστου καί τοῦ προσιόντος κινδύνου, ἤ οἱ μέλλοντες ναυμαχήσειν ὑπέρ τῆς φιλότητος, ὑπέρ τῶν ἄθλων τῶν ἐν σαλαμῖνι; οἷς τοσοῦτον πανταχόθεν περιειστήκει πλῆθος πολεμίων, ὥστε ἐλάχιστον μέν αὐτοῖς εἶναι τῶν παρόντων κακῶν τό θάνατον τόν αὑτῶν προειδέναι, μεγίστην δέ συμφοράν, <ἅ> ὑπό τῶν βαρβάρων εὐτυχησάντων τούς ὑπεκτεθέντας ἤλπιζον πείσεσθαι. ἦ που διά τήν ὑπάρχουσαν ἀπορίαν πολλάκις μέν ἐδεξιώσαντο ἀλλήλους, εἰκότως δέ σφᾶς αὐτούς ὠλοφύραντο, εἰδότες μέν τάς σφετέρας ναῦς ὀλίγας οὔσας, ὁρῶντες δέ πολλάς τάς τῶν πολεμίων, ἐπιστάμενοι δέ τήν μέν πόλιν ἠρημωμένην, τήν δέ χώραν πορθουμένην καί μεστήν τῶν βαρβάρων, ἱερῶν δέ καομένων, ἁπάντων δ' ἐγγύς ὄντων τῶν δεινῶν, ἀκούοντες δ' ἐν ταὐτῷ συμμεμειγμένου ἑλληνικοῦ καί βαρβαρικοῦ παιῶνος, παρακελευσμοῦ δ' ἀμφοτέρων καί κραυγῆς τῶν διαφθειρομένων, καί τῆς θαλάττης μεστῆς τῶν νεκρῶν, καί πολλῶν μέν συμπιπτόντων καί φιλίων καί πολεμίων ναυαγίων, ἀντιπάλου δέ πολύν χρόνον οὔσης τῆς ναυμαχίας δοκοῦντες τοτέ μέν νενικηκέναι καί σεσῶσθαι, τοτέ δ' ἡττῆσθαι καί ἀπολωλέναι. ἦ που διά τόν παρόντα φόβον πολλά μέν ᾠήθησαν ἰδεῖν ὧν οὐκ εἶδον, πολλά δ' ἀκοῦσαι ὧν οὐκ ἤκουσαν. ποῖαι δ' οὐχ ἱκετεῖαι θεῶν ἐγένοντο ἤ θυσιῶν ἀναμνήσεις, ἔλεός τε παίδων καί γυναικῶν πόθος οἶκτός τε πατέρων καί μητέρων, λογισμός δ', εἰ δυστυχήσειαν, τῶν μελλόντων ἔσεσθαι κακῶν; τίς οὐκ ἄν θεῶν ἠλέησεν αὐτούς ὑπέρ τοῦ μεγέθους τοῦ κινδύνου; ἤ τίς ἀνθρώπων οὐκ ἄν ἐδάκρυσεν; ἤ τίς τῆς τόλμης αὐτούς οὐκ ἄν ἠγάσθη; ἦ πολύ πλεῖστον ἐκεῖνοι κατά τήν ἀρετήν ἁπάντων ἀνθρώπων διήνεγκαν καί ἐν τοῖς βουλεύμασι καί ἐν τοῖς τοῦ πολέμου κινδύνοις, ἐκλιπόντες μέν τήν πόλιν, εἰς τάς ναῦς δ' ἐμβάντες, τάς δ' αὑτῶν ψυχάς ὀλίγας οὔσας ἀντιτάξαντες τῷ πλήθει τῷ τῆς ἀσίας. ἐπέδειξαν δέ πᾶσιν ἀνθρώποις, νικήσαντες τῇ ναυμαχίᾳ, ὅτι κρεῖττον μετ' ὀλίγων ὑπέρ τῆς ἐλευθερίας κινδυνεύειν ἤ μετά πολλῶν βασιλευομένων ὑπέρ τῆς αὑτῶν δουλείας. πλεῖστα δέ καί κάλλιστα ἐκεῖνοι ὑπέρ τῆς τῶν ἑλλήνων ἐλευθερίας συνεβάλοντο, στρατηγόν μέν θεμιστοκλέα, ἱκανώτατον εἰπεῖν καί γνῶναι καί πρᾶξαι, ναῦς δέ πλείους τῶν ἄλλων συμμάχων, ἄνδρας δ' ἐμπει ροτάτους. καί γάρ τίνες ἄν τούτοις τῶν ἄλλων ἑλλήνων ἤρισαν γνώμῃ καί πλήθει καί ἀρετῇ; ὥστε δικαίως μέν ἀναμφισβήτητα τἀριστεῖα τῆς ναυμαχίας ἔλαβον παρά τῆς ἑλλάδος, εἰκότως δέ τήν εὐτυχίαν ὁμονοοῦσαν τοῖς κινδύνοις ἐκτήσαντο, γνησίαν δέ καί αὐτόχθονα τοῖς ἐκ τῆς ἀσίας βαρβάροις τήν αὑτῶν ἀρετήν ἐπεδείξαντο. ἐν μέν οὖν τῇ ναυμαχίᾳ τοιούτους αὑτούς παρασχόντες καί πολύ πλεῖστον τῶν κινδύνων μετασχόντες τῇ ἰδίᾳ ἀρετῇ κοινήν τήν ἐλευθερίαν καί τοῖς ἄλλοις ἐκτήσαντο: ὕστερον δέ πελοποννησίων διατειχιζόντων τόν ἰσθμόν, καί ἀγαπώντων μέν τῇ σωτηρίᾳ, νομιζόντων δ' ἀπηλλάχθαι τοῦ κατά θάλατταν κινδύνου, καί διανοουμένων τούς ἄλλους ἕλληνας περιιδεῖν ὑπό τοῖς βαρβάροις γενομένους, ὀργισθέντες ἀθηναῖοι συνεβούλευον αὐτοῖς, εἰ ταύτην τήν γνώμην ἕξουσι, περί ἅπασαν τήν πελοπόννησον τεῖχος περιβαλεῖν: εἰ γάρ αὐτοί ὑπό <τῶν> ἑλλήνων προδιδόμενοι μετά τῶν βαρβάρων ἔσονται, οὔτ' ἐκείνοις δεήσειν χιλίων νεῶν οὔτε τούτους ὠφελήσειν τό ἐν ἰσθμῷ τεῖχος: ἀκινδύνως γάρ ἔσεσθαι τήν τῆς θαλάττης ἀρχήν βασιλέως. διδασκόμενοι δέ καί νομίζοντες αὐτοί μέν ἄδικά τε ποιεῖν καί κακῶς βουλεύεσθαι, ἀθηναίους δέ δίκαιά τε λέγειν καί τά βέλτιστα αὐτοῖς παραινεῖν, ἐβοήθησαν εἰς πλαταιάς: ἀποδράντων δέ ὑπό νύκτα τῶν πλείστων συμμάχων ἐκ τῶν τάξεων διά τό πλῆθος τῶν πολεμίων, λακεδαιμόνιοι μέν καί τεγεᾶται τούς βαρβάρους ἐτρέψαντο, ἀθηναῖοι δέ καί πλαταιεῖς πάντας τούς ἕλληνας ἐνίκων μαχόμενοι τούς ἀπογνόντας τῆς ἐλευθερίας καί ὑπομείναντας τήν δουλείαν. ἐν ἐκείνῃ δέ τῇ ἡμέρᾳ καλλίστην τελευτήν τοῖς προτέροις κινδύνοις ἐπιθέντες, βέβαιον μέν τήν ἐλευθερίαν τῇ εὐρώπῃ κατηργάσαντο, ἐν ἅπασι δέ τοῖς κινδύνοις δόντες ἔλεγχον τῆς ἑαυτῶν ἀρετῆς, καί μόνοι καί μεθ' ἑτέρων, καί πεζομαχοῦντες καί ναυμαχοῦντες, καί πρός <τούς> βαρβάρους καί πρός τούς ἕλληνας, ὑπό πάντων ἠξιώθησαν, καί μεθ' ὧν ἐκινδύνευον καί πρός οὕς ἐπολέμουν, ἡγεμόνες γενέσθαι τῆς ἑλλάδος. ὑστέρῳ δέ χρόνῳ ἑλληνικοῦ πολέμου καταστάντος διά ζῆλον τῶν γεγενημένων καί φθόνον τῶν πεπραγμένων, μέγα μέν ἅπαντες φρονοῦντες, μικρῶν δ' ἐγκλημάτων ἕκαστοι δεόμενοι, ναυμαχίας ἀθηναίοις πρός αἰγινήτας καί τούς ἐκείνων συμμάχους γενομένης ἑβδομήκοντα τριήρεις αὐτῶν ἐλάμβανον. πολιορκούντων δέ κατά τόν αὐτόν χρόνον αἴγυπτόν τε καί αἴγιναν, καί τῆς ἡλικίας ἀπούσης ἔν τε ταῖς ναυσί καί ἐν τῷ πεζῷ στρατεύματι, κορίνθιοι καί οἱ ἐκείνων σύμμαχοι, ἡγούμενοι ἤ εἰς ἔρημον τήν χώραν ἐμβαλεῖν ἤ ἐξ αἰγίνης ἄξειν τό στρατόπεδον, ἐξελθόντες πανδημεί γεράνειαν κατέλαβον: ἀθηναῖοι δέ τῶν μέν ἀπόντων, τῶν δ' ἐγγύς ὄντων, οὐδένα ἐτόλμησαν μεταπέμψασθαι: ταῖς δ' αὑτῶν ψυχαῖς πιστεύσαντες καί τῶν ἐπιόντων καταφρονήσαντες οἱ γεραίτεροι καί οἱ τῆς ἡλικίας ἐντός γεγονότες ἠξίουν αὐτοί μόνοι τόν κίνδυνον ποιήσασθαι, οἱ μέν ἐμπειρίᾳ τήν ἀρετήν, οἱ δέ φύσει κεκτημένοι: καί οἱ μέν αὐτοί πολλαχοῦ ἀγαθοί γεγενημένοι, οἱ δ' ἐκείνους μιμούμενοι, τῶν μέν πρεσβυτέρων ἄρχειν ἐπισταμένων, τῶν δέ νεωτέρων τό ἐπιταττόμενον ποιεῖν δυναμένων, μυρωνίδου στρατηγοῦντος ἀπαντήσαντες αὐτοί εἰς τήν μεγαρικήν ἐνίκων μαχόμενοι ἅπασαν τήν δύναμιν τήν ἐκείνων τοῖς ἤδη ἀπειρηκόσι καί τοῖς οὔπω δυναμένοις, τούς εἰς τήν σφετέραν ἐμβαλεῖν ἀξιώσαντας, εἰς τήν ἀλλοτρίαν ἀπαν τήσαντες, τρόπαιον δέ στήσαντες καλλίστου μέν αὐτοῖς ἔργου, αἰσχίστου δέ τοῖς πολεμίοις, οἱ μέν οὐκέτι τοῖς σώμασιν, οἱ δ' οὔπω δυνάμενοι, ταῖς δέ ψυχαῖς ἀμφότεροι κρείττους γενόμενοι, μετά καλλίστης δόξης εἰς τήν αὑτῶν ἀπελθόντες οἱ μέν πάλιν ἐπαιδεύοντο, οἱ δέ περί τῶν λοιπῶν ἐβουλεύοντο. καθ' ἕκαστον μέν οὖν οὐ ῥᾴδιον τά ὑπό πολλῶν κινδυνευθέντα ὑφ' ἑνός ῥηθῆναι, οὐδέ τά ἐν ἅπαντι τῷ χρόνῳ πραχθέντα ἐν μιᾷ ἡμέρᾳ δηλωθῆναι. τίς γάρ ἄν ἤ λόγος ἤ χρόνος ἤ ῥήτωρ ἱκανός γένοιτο μηνῦσαι τήν τῶν ἐνθάδε κειμένων ἀνδρῶν ἀρετήν; μετά πλείστων γάρ πόνων καί φανερωτάτων ἀγώνων καί καλλίστων κινδύνων ἐλευθέραν μέν ἐποίησαν τήν ἑλλάδα, μεγίστην δ' ἀπέδειξαν τήν ἑαυτῶν πατρίδα, ἑβδομήκοντα μέν ἔτη τῆς θαλάττης ἄρξαντες, ἀστασιάστους δέ παρασχόντες τούς συμμάχους, οὐ τοῖς ὀλίγοις τούς πολλούς δουλεύειν ἀξιώσαντες, ἀλλά τό ἴσον ἔχειν ἅπαντας ἀναγκάσαντες, οὐδέ τούς συμμάχους ἀσθενεῖς ποιοῦντες, ἀλλά κἀκείνους ἰσχυρούς καθιστάντες, καί τήν αὑτῶν δύναμιν τοσαύτην ἐπιδείξαντες, ὥσθ' ὁ μέγας βασιλεύς οὐκέτι τῶν ἀλλοτρίων ἐπεθύμει, ἀλλ' ἐδίδου τῶν ἑαυτοῦ καί περί τῶν λοιπῶν ἐφοβεῖτο, καί οὔτε τριήρεις ἐν ἐκείνῳ τῷ χρόνῳ ἐκ τῆς ἀσίας ἔπλευσαν, οὔτε τύραννος ἐν τοῖς ἕλλησι κατέστη, οὔτε ἑλληνίς πόλις ὑπό τῶν βαρβάρων ἠνδραποδίσθη: τοσαύτην σωφροσύνην καί δέος ἡ τούτων ἀρετή πᾶσιν ἀνθρώποις παρεῖχεν. ὧν ἕνεκα δεῖ μόνους καί προστάτας τῶν ἑλλήνων καί ἡγεμόνας τῶν πόλεων γίγνεσθαι. ἐπέδειξαν δέ καί ἐν ταῖς δυστυχίαις τήν ἑαυτῶν ἀρετήν. ἀπολομένων γάρ τῶν νεῶν ἐν ἑλλησπόντῳ εἴτε ἡγεμόνος κακίᾳ εἴτε θεῶν διανοίᾳ, καί συμφορᾶς ἐκείνης μεγίστης γενομένης καί ἡμῖν τοῖς δυστυχήσασι καί τοῖς ἄλ λοις ἕλλησιν, ἐδήλωσεν οὐ πολλῷ χρόνῳ ὕστερον ὅτι ἡ τῆς πόλεως δύναμις τῆς ἑλλάδος ἦν σωτηρία. ἑτέρων γάρ ἡγεμόνων γενομένων ἐνίκησαν μέν ναυμαχοῦντες τούς ἕλληνας οἱ πρότερον εἰς τήν θάλατταν οὐδ' ἐμβαίνοντες, ἔπλευσαν δ' εἰς τήν εὐρώπην, δουλεύουσι δέ πόλεις τῶν ἑλλήνων, τύραννοι δ' ἐγκαθεστᾶσιν, οἱ μέν μετά τήν ἡμετέραν συμφοράν, οἱ δέ μετά τήν νίκην τῶν βαρβάρων. ὥστ' ἄξιον ἦν ἐπί τῷδε τῷ τάφῳ τότε κείρασθαι τῇ ἑλλάδι καί πενθῆσαι τούς ἐνθάδε κειμένους, ὡς συγκαταθαπτομένης τῆς αὑτῶν ἐλευθερίας τῇ τούτων ἀρετῇ: ὡς δυστυχής μέν ἡ ἑλλάς τοιούτων ἀνδρῶν ὀρφανή γενομένη, εὐτυχής δ' ὁ τῆς ἀσίας βασιλεύς ἑτέρων ἡγεμόνων λαβόμενος: τῇ μέν γάρ τούτων στερηθείσῃ δουλεία περιέστηκε, τῷ δ' ἄλλων ἀρξάντων ζῆλος ἐγγίγνεται τῆς τῶν προγόνων διανοίας. ἀλλά ταῦτα μέν ἐξήχθην ὑπέρ πάσης ὀλοφύρασθαι τῆς ἑλλάδος: ἐκείνων δέ τῶν ἀνδρῶν ἄξιον καί ἰδίᾳ καί δημοσίᾳ μεμνῆσθαι, οἵ φεύγοντες τήν δουλείαν καί περί τοῦ δικαίου μαχόμενοι καί ὑπέρ τῆς δημοκρατίας στασιάσαντες πάντας πολεμίους κεκτημένοι εἰς τόν πειραιᾶ κατῆλθον, οὐχ ὑπό νόμου ἀναγκασθέντες, ἀλλ' ὑπό τῆς φύσεως πεισθέντες, καινοῖς κινδύνοις τήν παλαιάν ἀρετήν τῶν προγόνων μιμησάμενοι, ταῖς αὑτῶν ψυχαῖς κοινήν τήν πόλιν καί τοῖς ἄλλοις κτησόμενοι, θάνατον μετ' ἐλευθερίας αἱρούμενοι ἤ βίον μετά δουλείας, οὐχ ἧττον ταῖς συμφοραῖς αἰσχυνόμενοι ἤ τοῖς ἐχθροῖς ὀργιζόμενοι, μᾶλλον βουληθέντες ἐν τῇ αὑτῶν ἀποθνῄσκειν ἤ ζῆν τήν ἀλλοτρίαν οἰκοῦντες, συμμάχους μέν ὅρκους καί συνθήκας ἔχοντες, πολεμίους δέ τούς πρότερον ὑπάρχοντας καί τούς πολίτας τούς ἑαυτῶν. ἀλλ' ὅμως οὐ τό πλῆθος τῶν ἐναντίων φοβηθέντες, ἀλλ' ἐν τοῖς σώμασι τοῖς ἑαυτῶν κινδυνεύσαντες, τρόπαιον μέν τῶν πολεμίων ἔστησαν, μάρτυρας δέ τῆς αὑτῶν ἀρετῆς ἐγγύς ὄντας τοῦδε τοῦ μνήματος τούς λακεδαιμονίων τάφους παρέχονται. καί γάρ τοι μεγάλην μέν ἀντί μικρᾶς ἀπέδειξαν τήν πόλιν, ὁμονοοῦσαν δέ ἀντί στασιαζούσης ἀπέφηναν, τείχη δέ ἀντί τῶν καθῃρημένων ἀνέστησαν. οἱ δέ κατελθόντες αὐτῶν, ἀδελφά τά βουλεύματα τοῖς ἔργοις τῶν ἐνθάδε κειμένων ἐπιδεικνύντες, οὐκ ἐπί τιμωρίαν τῶν ἐχθρῶν ἀλλ' ἐπί σωτηρίαν τῆς πόλεως ἐτράποντο, καί οὔτε ἐλαττοῦσθαι δυνάμενοι οὔτ' αὐτοί πλέον ἔχειν δεόμενοι τῆς μέν αὑτῶν ἐλευθερίας καί τοῖς βουλομένοις δουλεύειν μετέδοσαν, τῆς δ' ἐκείνων δουλείας αὐτοί μετέχειν οὐκ ἠξίωσαν. ἔργοις δέ μεγίστοις καί καλλίστοις ἀπελογήσαντο, ὅτι οὐ κακίᾳ τῇ αὑτῶν οὐδ' ἀρετῇ <τῇ> τῶν πολεμίων πρότερον ἐδυστύχησεν ἡ πόλις: εἰ γάρ στασιάσαντες πρός ἀλλήλους βίᾳ παρόντων πελοποννησίων καί τῶν ἄλλων ἐχθρῶν εἰς τήν αὑτῶν οἷοί τε ἐγένοντο κατελθεῖν, δῆλον ὅτι ῥᾳδίως ἄν ὁμονοοῦντες πολεμεῖν αὐτοῖς ἐδύναντο. ἐκεῖνοι μέν οὖν διά τούς ἐν πειραιεῖ κινδύνους ὑπό πάντων ἀνθρώπων ζηλοῦνται: ἄξιον δέ καί τούς ξένους τούς ἐνθάδε κειμένους ἐπαινέσαι, οἵ τῷ πλήθει βοηθήσαντες καί περί τῆς ἡμετέρας σωτηρίας μαχόμενοι, πατρίδα τήν ἀρετήν ἡγησάμενοι, τοιαύτην τοῦ βίου τελευτήν ἐποιήσαντο: ἀνθ' ὧν ἡ πόλις αὐτούς καί ἐπένθησε καί ἔθαψε δημοσίᾳ, καί ἔδωκεν ἔχειν αὐτοῖς τόν ἅπαντα χρόνον τάς αὐτάς τιμάς τοῖς ἀστοῖς. οἱ δέ νῦν θαπτόμενοι, βοηθήσαντες κορινθίοις ὑπό παλαιῶν φίλων ἀδικουμένοις καινοί σύμμαχοι γενόμενοι, οὐ τήν αὐτήν γνώμην λακεδαιμονίοις ἔχοντες (οἱ μέν γάρ τῶν ἀγαθῶν αὐτοῖς ἐφθόνουν, οἱ δέ ἀδικουμένους αὐτούς ἠλέουν, οὐ τῆς προτέρας ἔχθρας μεμνημένοι, ἀλλά τήν παροῦσαν φιλίαν περί πολλοῦ ποιούμενοι) πᾶσιν ἀνθρώποις φανεράν τήν αὑτῶν ἀρετήν ἐπεδείξαντο. ἐτόλμησαν γάρ μεγάλην ποιοῦντες τήν ἑλλάδα οὐ μόνον ὑπέρ τῆς αὑτῶν σωτηρίας κινδυνεύειν, ἀλλά καί ὑπέρ τῆς τῶν πολεμίων ἐλευθερίας ἀποθνῄσκειν: τοῖς γάρ λακεδαιμονίων συμμάχοις περί τῆς ἐκείνων ἐλευθερίας ἐμάχοντο. νικήσαντες μέν γάρ <ἄν> ἐκείνους τῶν αὐτῶν ἠξίουν, δυστυχήσαντες δέ βέβαιον τήν δουλείαν τοῖς ἐν τῇ πελοποννήσῳ κατέλιπον. ἐκείνοις μέν οὖν οὕτω διακειμένοις ὁ βίος οἰκτρός καί ὁ θάνατος εὐκτός: οὗτοι δέ καί ζῶντες καί ἀποθανόντες ζηλωτοί, παιδευθέντες μέν ἐν τοῖς τῶν προγόνων ἀγαθοῖς, ἄνδρες δέ γενόμενοι τήν τε ἐκείνων δόξαν διασώσαντες καί τήν αὑτῶν ἀρετήν ἐπιδείξαντες. πολλῶν μέν γάρ καί καλῶν αἴτιοι γεγένηνται τῇ ἑαυτῶν πατρίδι, ἐπηνώρθωσαν δέ τά ὑφ' ἑτέρων δυστυχηθέντα, πόρρω δ' ἀπό τῆς αὑτῶν τόν πόλεμον κατέστησαν. ἐτελεύτησαν δέ τόν βίον, ὥσπερ χρή τούς ἀγαθούς ἀποθνῄσκειν, τῇ μέν γάρ πατρίδι τά τροφεῖα ἀποδόντες, τοῖς δέ θρέψασι λύπας καταλιπόντες. ὥστε ἄξιον τοῖς ζῶσι τούτους ποθεῖν καί σφᾶς αὐτούς ὀλοφύρεσθαι καί τούς προσήκοντας αὐτῶν ἐλεεῖν τοῦ ἐπιλοίπου βίου. τίς γάρ αὐτοῖς ἔτι ἡδονή καταλείπεται τοιούτων ἀνδρῶν θαπτομένων, οἵ πάντα περί ἐλάττονος τῆς ἀρετῆς ἡγούμενοι αὑτούς μέν ἀπεστέρησαν βίου, χήρας δέ γυναῖκας ἐποίησαν, ὀρφανούς δέ τούς αὑτῶν παῖδας ἀπέ λιπον, ἐρήμους δ' ἀδελφούς καί πατέρας καί μητέρας κατέστησαν; πολλῶν δέ καί δεινῶν ὑπαρχόντων τούς μέν παῖδας αὐτῶν ζηλῶ, ὅτι νεώτεροί εἰσιν ἤ ὥστε εἰδέναι οἵων πατέρων ἐστέρηνται, ἐξ ὧν δ' οὗτοι γεγόνασιν, οἰκτίρω, ὅτι πρεσβύτεροι ἤ ὥστε ἐπιλαθέσθαι τῆς δυστυχίας τῆς ἑαυτῶν. τί γάρ ἄν τούτων ἀνιαρότερον γένοιτο, ἤ τεκεῖν μέν καί θρέψαι καί θάψαι τούς αὑτῶν, ἐν δέ τῷ γήρᾳ ἀδυνάτους μέν εἶναι τῷ σώματι, πασῶν δ' ἀπεστερημένους τῶν ἐλπίδων ἀφίλους καί ἀπόρους γεγονέναι, ὑπέρ δέ τῶν αὐτῶν πρότερον ζηλοῦσθαι καί νῦν ἐλεεῖσθαι, ποθεινότερον δ' αὐτοῖς εἶναι τόν θάνατον τοῦ βίου; ὅσῳ γάρ ἄνδρες ἀμείνους ἦσαν, τοσούτῳ τοῖς καταλειπομένοις τό πένθος μεῖζον. πῶς δ' αὐτούς χρή λῆξαι τῆς λύπης; πότερον ἐν ταῖς τῆς πόλεως συμφοραῖς; ἀλλά τότε αὐτῶν εἰκός καί τούς ἄλλους μεμνῆσθαι. ἀλλ' ἐν ταῖς εὐτυχίαις ταῖς κοιναῖς; ἀλλ' ἱκανόν λυπῆσαι, τῶν μέν σφετέρων τέκνων τετελευτηκότων, τῶν δέ ζώντων ἀπολαυόντων τῆς τούτων ἀρετῆς. ἀλλ' ἐν τοῖς ἰδίοις κινδύνοις, ὅταν ὁρῶσι τούς μέν πρότερον ὄντας φίλους φεύγοντας τήν αὑτῶν ἀπορίαν, τούς δ' ἐχθρούς μέγα φρονοῦντας ἐπί ταῖς δυστυχίαις ταῖς τούτων; μόνην δ' ἄν μοι δοκοῦμεν ταύτην τοῖς ἐνθάδε κειμένοις ἀποδοῦναι χάριν, εἰ τούς μέν τοκέας αὐτῶν ὁμοίως ὥσπερ ἐκεῖνοι περί πολλοῦ ποιοίμεθα, τούς δέ παῖδας οὕτως ἀσπαζοίμεθα ὥσπερ αὐτοί πατέρες ὄντες, ταῖς δέ γυναιξίν εἰ τοιούτους βοηθούς ἡμᾶς αὐτούς παρέχοιμεν, οἷοίπερ ἐκεῖνοι ζῶντες ἦσαν. τίνας γάρ ἄν εἰκότως μᾶλλον τιμῷμεν τῶν ἐνθάδε κειμένων; τίνας δ' ἄν τῶν ζώντων δικαιότερον περί πολλοῦ ποιοίμεθα ἤ τούς τούτοις προσήκοντας, οἵ τῆς μέν τούτων ἀρετῆς τό ἴσον τοῖς ἄλλοις ἀπέλαυσαν, ἀποθανόντων δέ μόνοι γνησίως τῆς δυστυχίας μετέχουσιν; ἀλλά γάρ οὐκ οἶδ' ὅ τι δεῖ τοιαῦτα ὀλοφύρεσθαι: οὐ γάρ ἐλανθάνομεν ἡμᾶς αὐτούς ὄντες θνητοί: ὥστε τί δεῖ, ἅ πάλαι προσεδοκῶμεν πείσεσθαι, ὑπέρ τούτων νῦν ἄχθεσθαι, ἤ λίαν οὕτω βαρέως φέρειν ἐπί ταῖς τῆς φύσεως συμφοραῖς, ἐπισταμένους ὅτι ὁ θάνατος κοινός καί τοῖς χειρίστοις καί τοῖς βελτίστοις; οὔτε γάρ τούς πονηρούς ὑπερορᾷ οὔτε τούς ἀγαθούς θαυμάζει, ἀλλ' ἴσον ἑαυτόν παρέχει πᾶσιν. εἰ μέν γάρ οἷόν τε ἦν τοῖς τούς ἐν τῷ πολέμῳ κινδύνους διαφυγοῦσιν ἀθανάτους εἶναι τόν λοιπόν χρόνον, ἄξιον ἦν τοῖς ζῶσι τόν ἅπαντα χρόνον πενθεῖν τούς τεθνεῶτας: νῦν δέ ἥ τε φύσις καί νόσων ἥττων καί γήρως, ὅ τε δαίμων ὁ τήν ἡμετέραν μοῖραν εἰληχώς ἀπαραίτητος. ὥστε προσήκει τούτους εὐδαιμονεστάτους ἡγεῖσθαι, οἵτινες ὑπέρ μεγίστων καί καλλίστων κινδυνεύσαντες οὕτω τόν βίον ἐτελεύτησαν, οὐκ ἐπιτρέψαντες περί αὑτῶν τῇ τύχῃ οὐδ' ἀναμείναντες τόν αὐτόματον θάνατον, ἀλλ' ἐκλεξάμενοι τόν κάλλιστον. καί γάρ τοι ἀγήρατοι μέν αὐτῶν αἱ μνῆμαι, ζηλωταί δέ ὑπό πάντων ἀνθρώπων αἱ τιμαί: οἵ πενθοῦνται μέν διά τήν φύσιν ὡς θνητοί, ὑμνοῦνται δέ ὡς ἀθάνατοι διά τήν ἀρετήν. καί γάρ τοι θάπτονται δημοσίᾳ, καί ἀγῶνες τίθενται ἐπ' αὐτοῖς ῥώμης καί σοφίας καί πλούτου, ὡς ἀξίους ὄντας τούς ἐν τῷ πολέμῳ τετελευτηκότας ταῖς αὐταῖς τιμαῖς καί τούς ἀθανάτους τιμᾶσθαι. ἐγώ μέν οὖν αὐτούς καί μακαρίζω τοῦ θανάτου καί ζηλῶ, καί μόνοις τούτοις ἀνθρώπων οἶμαι κρεῖττον εἶναι γενέσθαι, οἵτινες, ἐπειδή θνητῶν σωμάτων ἔτυχον, ἀθάνατον μνήμην διά τήν ἀρετήν αὑτῶν κατέλιπον: ὅμως δ' ἀνάγκη τοῖς ἀρχαίοις ἔθεσι χρῆσθαι, καί θεραπεύοντας τόν πάτριον νόμον ὀλοφύρεσθαι τούς θαπτομένους. [3] {work} {προσ σιμωνα απολογια} πολλά καί δεινά συνειδώς σίμωνι, ὦ βουλή, οὐκ ἄν ποτ' αὐτόν εἰς τοσοῦτον τόλμης ἡγησάμην ἀφικέσθαι, ὥστε ὑπέρ ὧν αὐτόν ἔδει δοῦναι δίκην, ὑπέρ τούτων ὡς ἀδικούμενον ἔγκλημα ποιήσασθαι καί οὕτω μέγαν καί σεμνόν ὅρκον διομοσάμενον εἰς ὑμᾶς ἐλθεῖν. εἰ μέν οὖν ἄλλοι τινές ἔμελλον περί ἐμοῦ διαγνώσεσθαι, σφόδρα ἄν ἐφοβούμην τόν κίνδυνον, ὁρῶν ὅτι καί παρασκευαί καί τύχαι ἐνίοτε τοιαῦται γίγνονται, ὥστε πολλά καί παρά γνώμην ἀποβαίνειν τοῖς κινδυνεύουσιν. εἰς ὑμᾶς δ' εἰσελθών ἐλπίζω τῶν δικαίων τεύξεσθαι. μάλιστα δ' ἀγανακτῶ, ὦ βουλή, ὅτι περί [τῶν] πραγμάτων εἰπεῖν ἀναγκασθήσομαι πρός ὑμᾶς, ὑπέρ ὧν ἐγώ αἰσχυνόμενος, εἰ μέλλοιεν πολλοί μοι συνείσεσθαι, ἠνεσχόμην ἀδικούμενος. ἐπειδή δέ σίμων με εἰς τοιαύτην ἀνάγκην κατέστησεν, οὐδέν ἀποκρυψάμενος ἅπαντα διηγήσομαι πρός ὑμᾶς τά πεπραγμένα. ἀξιῶ δέ, ὦ βουλή, εἰ μέν ἀδικῶ, μηδεμιᾶς συγγνώμης τυγχάνειν: ἐάν δέ περί τούτων ἀποδείξω ὡς οὐκ ἔνοχός εἰμι οἷς σίμων διωμόσατο, ἄλλως δέ ὑμῖν φαίνωμαι παρά τήν ἡλικίαν τήν ἐμαυτοῦ ἀνοητότερον πρός τό μειράκιον διατεθείς, αἰτοῦμαι ὑμᾶς μηδέν με χείρω νομίζειν, εἰδότας ὅτι ἐπιθυμῆσαι μέν ἅπα σιν ἀνθρώποις ἔνεστιν, οὗτος δέ βέλτιστος ἄν εἴη καί σωφρονέστατος, ὅστις κοσμιώτατα τάς συμφοράς φέρειν δύναται. οἷς ἅπασιν ἐμποδών ἐμοί γεγένηται σίμων οὑτοσί, ὡς ἐγώ ὑμῖν ἐπιδείξω. ἡμεῖς γάρ ἐπεθυμήσαμεν, ὦ βουλή, θεοδότου, πλαταϊκοῦ μειρακίου, καί ἐγώ μέν εὖ ποιῶν αὐτόν ἠξίουν εἶναί μοι φίλον, οὗτος δέ ὑβρίζων καί παρανομῶν ᾤετο ἀναγκάσειν αὐτόν ποιεῖν ὅ τι βούλοιτο. ὅσα μέν οὖν ἐκεῖνος κακά ὑπ' αὐτοῦ πέπονθε, πολύ ἄν ἔργον εἴη λέγειν: ὅσα δέ εἰς ἐμέ αὐτόν ἐξημάρτηκεν, ἡγοῦμαι ταῦθ' ὑμῖν προσήκειν ἀκοῦσαι. πυθόμενος γάρ ὅτι τό μειράκιον ἦν παρ' ἐμοί, ἐλθών ἐπί τήν οἰκίαν τήν ἐμήν νύκτωρ μεθύων, ἐκκόψας τάς θύρας εἰσῆλθεν εἰς τήν γυναικωνῖτιν, ἔνδον οὐσῶν τῆς τε ἀδελφῆς τῆς ἐμῆς καί τῶν ἀδελφιδῶν, αἵ οὕτω κοσμίως βεβιώκασιν ὥστε καί ὑπό τῶν οἰκείων ὁρώμεναι αἰσχύνεσθαι. οὗτος τοίνυν εἰς τοῦτο ἦλθεν ὕβρεως ὥστ' οὐ πρότερον ἠθέλησεν ἀπελθεῖν, πρίν αὐτόν ἡγούμενοι δεινά ποιεῖν οἱ παραγενόμενοι καί οἱ μετ' αὐτοῦ ἐλθόντες, ἐπί παῖδας κόρας καί ὀρφανάς εἰσιόντα, ἐξήλασαν βίᾳ. καί τοσούτου ἐδέησεν αὐτῷ μεταμελῆσαι τῶν ὑβρισμένων, ὥστε ἐξευρών οὗ ἐδειπνοῦμεν ἀτοπώτατον πρᾶγμα καί ἀπιστότατον ἐποίησεν, εἰ μή τις εἰδείη τήν τούτου μανίαν. ἐκκαλέσας γάρ με ἔνδοθεν, ἐπειδή τάχιστα ἐξῆλθον, εὐθύς με τύπτειν ἐπεχείρησεν: ἐπειδή δέ αὐτόν ἠμυνάμην, ἐκστάς ἔβαλλέ με λίθοις. καί ἐμοῦ μέν ἁμαρτάνει, ἀριστοκρίτου δέ, ὅς παρ' ἐμέ ἦλθε μετ' αὐτοῦ, βαλών λίθῳ συντρίβει τό μέτωπον. ἐγώ τοίνυν, ὦ βουλή, ἡγούμενος μέν δεινά πάσχειν, αἰσχυνόμενος δέ, ὅπερ ἤδη καί πρότερον εἶπον, τῇ συμφορᾷ, ἠνειχόμην, καί μᾶλλον ᾑρούμην μή λαβεῖν τούτων τῶν ἁμαρτημάτων δίκην ἤ δόξαι τοῖς πολίταις ἀνόητος εἶναι, εἰδώς ὅτι τῇ μέν τούτου πονηρίᾳ πρέποντα ἔσται τά πεπραγμένα, ἐμοῦ δέ πολλοί καταγελάσονται τοιαῦτα πάσχοντος τῶν φθονεῖν εἰθισμένων, ἐάν τις ἐν τῇ πόλει προθυμῆται χρηστός εἶναι. οὕτω δέ σφόδρα ἠπορούμην ὅ τι χρησαίμην, ὦ βουλή, τῇ τούτου παρανομίᾳ, ὥστε ἔδοξέ μοι κράτιστον εἶναι ἀποδημῆσαι [ἐκ τῆς πόλεως]. λαβών δή τό μειράκιον (ἅπαντα γάρ δεῖ τἀληθῆ λέγειν) ᾠχόμην ἐκ τῆς πόλεως. ἐπειδή δέ ᾤμην ἱκανόν εἶναι τόν χρόνον σίμωνι ἐπιλαθέσθαι μέν τοῦ νεανίσκου, μεταμελῆσαι δέ τῶν πρότερον ἡμαρτημένων, ἀφικνοῦμαι πάλιν. κἀγώ μέν ᾠχόμην εἰς πειραιᾶ, οὗτος δ' αἰσθόμενος εὐθέως ἥκοντα τόν θεόδοτον καί διατρίβοντα παρά λυσιμάχῳ, ὅς ᾤκει πλησίον τῆς οἰκίας ἧς οὗτος ἐμεμίσθωτο, παρεκάλεσέ τινας τῶν τούτου ἐπιτηδείων. καί οὗτοι μέν ἠρίστων καί ἔπινον, φύλακας δέ κατέστησαν ἐπί τοῦ τέγους, ἵν', ὁπότε ἐξέλθοι τό μειράκιον, εἰσαρπάσειαν αὐτόν. ἐν δέ τούτῳ τῷ καιρῷ ἀφικνοῦμαι ἐγώ ἐκ πειραιῶς, καί τρέπομαι παριών ὡς τόν λυσίμαχον: ὀλίγον δέ χρόνον διατρίψαντες ἐξερχόμεθα. οὗτοι δ' ἤδη μεθύοντες ἐκπηδῶσιν ἐφ' ἡμᾶς. καί οἱ μέν τινες αὐτῷ τῶν παραγενομένων οὐκ ἠθέλησαν συνεξαμαρτεῖν, σίμων δέ οὑτοσί καί θεόφιλος καί πρώταρχος καί αὐτοκλῆς εἷλκον τό μειράκιον. ὁ δέ ῥίψας τό ἱμάτιον ᾤχετο φεύγων. ἐγώ δέ ἡγούμενος ἐκεῖνον μέν ἐκφεύξεσθαι, τούτους δ', ἐπειδή τάχιστα ἐντύχοιεν ἀνθρώποις, αἰσχυνομένους ἀποτρέψεσθαι_ταῦτα διανοηθείς ἑτέραν ὁδόν ᾠχόμην ἀπιών: οὕτω σφόδρ' αὐτούς ἐφυλαττόμην, καί πάντα τά ὑπό τούτων γιγνόμενα μεγάλην ἐμαυτῷ συμφοράν ἐνόμιζον. κἀνταῦθα μέν, ἵνα φησί σί μων τήν μάχην γενέσθαι, οὔτε τούτων οὔτε ἡμῶν οὐδείς οὔτε κατεάγη τήν κεφαλήν οὔτε ἄλλο κακόν οὐδέν ἔλαβεν, ὧν ἐγώ τούς παραγενομένους ὑμῖν παρέξομαι μάρτυρας. {μαρτυρεσ} ὅτι μέν τοίνυν οὗτος ἦν ὁ ἀδικήσας, ὦ βουλή, καί ἐπιβουλεύσας ἡμῖν, καί οὐκ ἐγώ τούτῳ, ὑπό τῶν παραγενομένων μεμαρτύρηται ὑμῖν. μετά δέ ταῦτα τό μέν μειράκιον εἰς γναφεῖον κατέφυγεν, οὗτοι δέ συνεισπεσόντες ἦγον αὐτόν βίᾳ, βοῶντα καί κεκραγότα καί μαρτυρόμενον. συνδραμόντων δέ ἀνθρώπων πολλῶν καί ἀγανακτούντων τῷ πράγματι καί δεινά φασκόντων εἶναι τά γιγνόμενα, τῶν μέν λεγομένων οὐδέν ἐφρόντιζον, μόλωνα δέ τόν γναφέα καί ἄλλους τινάς ἐπαμύνειν ἐπιχειροῦντας συνέκοψαν. ἤδη δέ αὐτοῖς οὖσι παρά τήν λάμπωνος οἰκίαν ἐγώ μόνος βαδίζων ἐντυχάνω, δεινόν δέ ἡγησάμενος εἶναι καί αἰσχρόν περιιδεῖν οὕτως ἀνόμως καί βιαίως ὑβρισθέντα τόν νεανίσκον, ἐπιλαμβάνομαι αὐτοῦ. οὗτοι δέ, δι' ὅ τι μέν τοιαῦτα παρενόμουν εἰς ἐκεῖνον, οὐκ ἠθέλησαν εἰπεῖν ἐρωτηθέντες, ἀφέμενοι δέ τοῦ νεανίσκου ἔτυπτον ἐμέ. μάχης δέ γενομένης, ὦ βουλή, καί τοῦ μειρακίου βάλλοντος αὐτούς κἀμοῦ περί τοῦ σώματος ἀμυνομένου καί τούτων ἡμᾶς βαλλόντων, ἔτι δέ τυπτόντων αὐτόν ὑπό τῆς μέθης κἀκείνου ἀμυνομένου, καί τῶν παραγενομένων ὡς ἀδικουμένοις ἡμῖν ἁπάντων ἐπικουρούντων, ἐν τούτῳ τῷ θορύβῳ συντριβόμεθα τάς κεφαλάς ἅπαντες. καί οἱ μέν ἄλλοι οἱ μετά τούτου παροινήσαντες, ἐπειδή τάχιστά με εἶδον μετά ταῦτα, ἐδέοντό μου συγγνώμην ἔχειν, οὐχ ὡς ἀδικούμενοι ἀλλ' ὡς δεινά πεποιηκότες: καί ἐξ ἐκείνου τοῦ χρόνου τεττάρων ἐτῶν παρεληλυθότων οὐδέν μοι πώποτε ἐνεκάλεσεν οὐδείς. σίμων δ' οὑτοσί, ὁ πάντων τῶν κακῶν αἴτιος γενόμενος, τόν μέν ἄλλον χρόνον ἡσυχίαν ἦγε δεδιώς περί αὑτοῦ, ἐπειδή δέ δίκας ἰδίας ᾔσθετο κακῶς ἀγωνισάμενον ἐξ ἀντιδόσεως, καταφρονήσας μου οὑτωσί τολμηρῶς εἰς τοιοῦτον ἀγῶνά με κατέστησεν. ὡς οὖν καί ταῦτ' ἀληθῆ λέγω, τούτων ὑμῖν τούς παραγενομένους μάρτυρας παρέξομαι. {μαρτυρεσ} τά μέν οὖν γεγενημένα καί ἐμοῦ καί τῶν μαρτύρων ἀκηκόατε: ἐβουλόμην δ' ἄν, ὦ βουλή, σίμωνα τήν αὐτήν γνώμην ἐμοί ἔχειν, ἵν' ἀμφοτέρων ἡμῶν ἀκούσαντες τἀληθῆ ῥᾳδίως ἔγνωτε τά δίκαια. ἐπειδή δέ αὐτῷ οὐδέν μέλει τῶν ὅρκων ὧν διωμόσατο, πειράσομαι καί περί ὧν οὗτος ἔψευσται διδάσκειν ὑμᾶς. ἐτόλμησε γάρ εἰπεῖν ὡς αὐτός μέν τριακοσίας δραχμάς ἔδωκε θεοδότῳ, συνθήκας πρός αὐτόν ποιησάμενος, ἐγώ δ' ἐπιβουλεύσας ἀπέστησα αὐτοῦ τό μειράκιον. καίτοι ἐχρῆν αὐτόν, εἴπερ ἦν ταῦτ' ἀληθῆ, παρακαλέσαντα μάρτυρας ὡς πλείστους κατά τούς νόμους διαπράττεσθαι περί αὐτῶν. οὗτος δέ τοιοῦτον οὐδέν πώποτε φαίνεται ποιήσας, ὑβρίζων δέ καί τύπτων ἅμ' ἀμφοτέρους ἡμᾶς καί κωμάζων καί τάς θύρας ἐκβάλλων καί νύκτωρ εἰσιών ἐπί γυναῖκας ἐλευθέρας. ἅ χρή μάλιστα, ὦ βουλή, τεκμήρια νομίζειν ὅτι ψεύδεται πρός ὑμᾶς. σκέψασθε δέ ὡς ἄπιστα εἴρηκε. τήν γάρ οὐσίαν τήν ἑαυτοῦ ἅπασαν πεντήκοντα καί διακοσίων δραχμῶν ἐτιμήσατο. καίτοι θαυμαστόν εἰ τόν ἑταιρήσοντα πλειόνων ἐμισθώσατο ὧν αὐτός τυγχάνει κεκτημένος. εἰς τοῦτο δ' ἥκει τόλμης ὥστε οὐκ ἐξαρκεῖ περί τούτου μόνον αὐτῷ ψεύσασθαι, περί τοῦ δεδωκέναι τό ἀργύριον, ἀλλά καί κεκομίσθαι φησί: καίτοι πῶς εἰκός ἐστι τότε μέν ἡμᾶς τοιαῦτα ἐξαμαρτάνειν οἷα κατηγόρηκεν οὗτος, ἀποστερῆσαι βουλομένους τάς τριακοσίας δραχμάς, ἐπειδή δέ ἀπεμαχεσάμεθα, τηνικαῦτα ἀποδοῦναι τό ἀργύριον αὐτῷ, μήτε ἀφειμένους τῶν ἐγκλημάτων μήτε ἀνάγκης ἡμῖν μηδεμιᾶς γενομένης; ἀλλά γάρ, ὦ βουλή, πάντα αὐτῷ ταῦτα σύγκειται καί μεμηχάνηται, καί δοῦναι μέν φησιν, ἵνα μή δοκῇ δεινά ποιεῖν, εἰ μηδενός αὐτῷ συμβολαίου γεγενημένου τοιαῦτα ἐτόλμα ὑβρίζειν τό μειράκιον, ἀπειληφέναι δέ προσποιεῖται, διότι φανερός ἐστιν ἐγκαλέσας οὐδέποτ' ἀργύριον οὐδέ μνείαν περί τούτου οὐδεμίαν ποιησάμενος. φησί δ' ἐπί ταῖς αὑτοῦ θύραις ὑπ' ἐμοῦ δεινῶς διατεθῆναι τυπτόμενος. φαίνεται δέ πλεῖν ἤ τέτταρα στάδια ἀπό τῆς οἰκίας διώξας τό μειράκιον οὐδέν κακόν ἔχων, καί ταῦτα πλεῖν ἤ διακοσίων ἰδόντων ἀνθρώπων ἔξαρνός ἐστι. λέγει δ' ὡς ἡμεῖς ἤλθομεν ἐπί τήν οἰκίαν τήν τούτου ὄστρακον ἔχοντες, καί ὡς ἠπείλουν αὐτῷ ἐγώ ἀποκτενεῖν, καί ὡς τοῦτό ἐστιν ἡ πρόνοια. ἐγώ δ' ἡγοῦμαι, ὦ βουλή, ῥᾴδιον εἶναι γνῶναι ὅτι ψεύδεται, οὐ μόνον ὑμῖν τοῖς εἰωθόσι σκοπεῖσθαι περί τῶν τοιούτων, ἀλλά καί τοῖς ἄλλοις ἅπασι. τῷ γάρ ἄν δόξειε πιστόν ὡς ἐγώ προνοηθείς καί ἐπιβουλεύων ἦλθον ἐπί τήν σίμωνος οἰκίαν μεθ' ἡμέραν, μετά τοῦ μειρακίου, τοσούτων ἀνθρώπων παρ' αὐτῷ συνειλεγμένων, εἰ μή εἰς τοῦτο μανίας ἀφικόμην ὥστε ἐπιθυμεῖν εἷς ὤν πολλοῖς μάχεσθαι, ἄλλως τε καί εἰδώς ὅτι ἀσμένως ἄν με εἶδεν ἐπί ταῖς θύραις ταῖς αὑτοῦ, ὅς καί ἐπί τήν ἐμήν οἰκίαν φοιτῶν εἰσῄει βίᾳ, καί οὔτε τῆς ἀδελφῆς οὔτε τῶν ἀδελφιδῶν φροντίσας ζητεῖν με ἐτόλμα, καί ἐξευρών οὗ δειπνῶν ἐτύγχανον, ἐκκαλέσας ἔτυπτέ με. καί τότε μέν ἄρα, ἵνα μή περιβόητος εἴην, ἡσυχίαν ἦγον, συμφοράν ἐμαυτοῦ νομίζων τήν τούτου πονηρίαν: ἐπειδή δέ χρόνος διεγένετο, πάλιν, ὡς οὗτός φησιν, ἐπεθύμησα περιβόητος γενέσθαι; καί εἰ μέν ἦν παρά τούτῳ τό μειράκιον, εἶχεν ἄν τινα λόγον τό ψεῦδος αὐτῷ ὡς ἐγώ διά τήν ἐπιθυμίαν ἠναγκαζόμην ἀνοητότερόν τι ποιεῖν τῶν εἰκότων: νῦν δέ τούτῳ μέν οὐδέ διελέγετο, ἀλλ' ἐμίσει πάντων ἀνθρώπων μάλιστα, παρ' ἐμοί δ' ἐτύγχανε διαιτώμενον. ὥστε τῷ ὑμῶν πιστόν ὡς ἐγώ πρότερον μέν ἐξέπλευσα ἐκ τῆς πόλεως ἔχων τό μειράκιον, ἵνα μή τούτῳ μαχοίμην, ἐπειδή δέ ἀφικόμην πάλιν, ἦγον αὐτόν ἐπί τήν οἰκίαν τήν σίμωνος, οὗ πλεῖστα ἔμελλον πράγματα ἕξειν; καί ἐπεβούλευον μέν αὐτῷ, οὕτω δέ ἦλθον ἀπαράσκευος, ὥστε μήτε φίλους μήτε οἰκέτας μήτε ἄλλον ἄνθρωπον παρακαλέσαι μηδένα, εἰ μή τοῦτό γε τό παιδίον, ὅ ἐπικουρῆσαι μέν μοι οὐκ ἄν ἐδύνατο, μηνῦσαι δέ ἱκανόν ἦν βασανιζόμενον, εἴ τι ἐγώ ἐξημάρτανον; ἀλλ' εἰς τοσοῦτον ἀμαθίας ἀφικόμην, ὥστε ἐπιβουλεύων σίμωνι οὐκ ἐτήρησα αὐτόν οὗ μόνον οἷόν τ' ἦν λαβεῖν, ἤ νύκτωρ ἤ μεθ' ἡμέραν, ἀλλ' ἐνταῦθα ἦλθον οὗ αὐτός ἔμελλον ὑπό πλείστων ὀφθήσεσθαί τε καί συγκοπήσεσθαι, ὥσπερ κατ' ἐμαυτοῦ τήν πρόνοιαν ἐξευρίσκων, ἵν' ὡς μάλιστα ὑπό τῶν ἐχθρῶν ὑβρισθείην; ἔτι τοίνυν, ὦ βουλή, καί ἐκ τῆς μάχης τῆς γενομένης ῥᾴδιον γνῶναι ὅτι ψεύδεται. τό γάρ μειράκιον ὡς ἔγνω, ῥῖψαν θοἰμάτιον, φεῦγον ᾤχετο, οὗτοι δέ αὐτόν ἐπεδίωκον, ἐγώ δέ ἑτέραν ἀπελθών ὁδόν ᾠχόμην. καίτοι ποτέρους χρή αἰτίους τῶν γεγενημένων εἶναι νομίζειν, τούς φεύγοντας ἤ τούς ζητοῦντας καταλαβεῖν; ἐγώ μέν γάρ ἡγοῦμαι πᾶσιν εἶναι δῆλον ὅτι φεύγουσι μέν οἱ περί αὑτῶν δεδιότες, διώκουσι δέ οἱ βουλόμενοί τι ποιῆσαι κακόν. οὐ τοίνυν ταῦτα εἰκότα <μέν>, ἄλλως δέ περί αὐτῶν πέπρακται, ἀλλά καταλαβόντες τό μειράκιον ἐκ τῆς ὁδοῦ ἦγον βίᾳ, ἐντυχών δ' ἐγώ τούτων μέν οὐχ ἡπτόμην, τοῦ μειρακίου δ' ἐπελαμβανόμην: οὗτοι δέ ἐκεῖνόν τε ἦγον βίᾳ καί ἐμέ ἔτυπτον. καί ταῦθ' ὑμῖν ὑπό τῶν παραγενομένων μεμαρτύρηται. ὥστε δεινόν εἰ περί τούτων ἐγώ δόξω προνοηθῆναι, περί ὧν οὗτοι τυγχάνουσιν οὕτω δεινά καί παράνομα πεποιηκότες. τί δ' ἄν ποτε ἔπαθον, εἰ τἀναντία τῶν νῦν γεγενημένων ἦν, εἰ πολλούς ἔχων τῶν ἐπιτηδείων ἐγώ, ἀπαντήσας σίμωνι, ἐμαχόμην αὐτῷ καί ἔτυπτον αὐτόν καί ἐδίωκον καί καταλαβών ἄγειν βίᾳ ἐζήτουν, ὅπου νῦν τούτου ταῦτα πεποιηκότος ἐγώ εἰς τοιοῦτον ἀγῶνα καθέστηκα, ἐν ᾧ καί περί τῆς πατρίδος καί τῆς οὐσίας τῆς ἐμαυτοῦ ἁπάσης κινδυνεύω; τό δέ μέγιστον καί περιφανέστατον πάντων: ὁ γάρ ἀδικηθείς καί ἐπιβουλευθείς ὑπ' ἐμοῦ, ὥς φησιν, οὐκ ἐτόλμησε τεττάρων ἐτῶν ἐπισκήψασθαι εἰς ὑμᾶς. καί οἱ μέν ἄλλοι, ὅταν ἐρῶσι καί ἀποστερῶνται ὧν ἐπιθυμοῦσι καί συγκοπῶσιν, ὀργιζόμενοι παραχρῆμα τιμωρεῖσθαι ζητοῦσιν, οὗτος δέ χρόνοις ὕστερον. ὅτι μέν οὖν, ὦ βουλή, οὐδενός αἴτιός εἰμι τῶν γεγενημένων, ἱκανῶς ἀποδεδεῖχθαι νομίζω: οὕτω δέ διάκειμαι πρός τάς ἐκ τῶν τοιούτων πραγμάτων διαφοράς, ὥστε καί ἄλλα πολλά ὑβρισμένος ὑπό σίμωνος καί καταγείς τήν κεφαλήν ὑπ' αὐτοῦ οὐκ ἐτόλμησα αὐτῷ ἐπισκήψασθαι, ἡγούμενος δεινόν εἶναι, εἰ ἄρα περί παίδων ἐφιλονικήσαμεν ἡμεῖς πρός ἀλλήλους, τούτου ἕνεκα ἐξελάσαι τινάς ζητῆσαι ἐκ τῆς πατρίδος. ἔπειτα δέ καί οὐδεμίαν ἡγούμην πρόνοιαν εἶναι τραύματος ὅστις μή ἀποκτεῖναι βουλόμενος ἔτρωσε. τίς γάρ οὕτως ἐστίν εὐήθης, ὅστις ἐκ πολλοῦ προ νοεῖται ὅπως ἕλκος τις αὐτοῦ τῶν ἐχθρῶν λήψεται; ἀλλά δῆλον ὅτι καί οἱ τούς νόμους ἐνθάδε θέντες, οὐκ εἴ τινες μαχεσάμενοι ἔτυχον ἀλλήλων κατάξαντες τάς κεφαλάς, ἐπί τούτοις ἠξίωσαν τῆς πατρίδος φυγήν ποιήσασθαι: ἤ πολλούς γ' ἄν ἐξήλασαν: ἀλλ' ὅσοι ἐπιβουλεύσαντες ἀποκτεῖναί τινας ἔτρωσαν, ἀποκτεῖναι δέ οὐκ ἐδυνήθησαν, περί τῶν τοιούτων τάς τιμωρίας οὕτω μεγάλας κατεστήσαντο, ἡγούμενοι, ὑπέρ ὧν ἐβούλευσαν καί προὐνοήθησαν, ὑπέρ τούτων προσήκειν αὐτοῖς δίκην δοῦναι: εἰ δέ μή κατέσχον, οὐδέν ἧττον τό γ' ἐκείνων πεποιῆσθαι. καί ταῦτα ἤδη καί πρότερον πολλάκις ὑμεῖς οὕτω διέγνωτε περί τῆς προνοίας. καί γάρ δεινόν ἄν εἴη, εἰ ὅσοι ἐκ μέθης καί φιλονικίας ἤ ἐκ παιδιῶν ἤ ἐκ λοιδορίας ἤ περί ἑταίρας μαχόμενοι ἕλκος ἔλαβον, εἰ ὑπέρ τούτων ὧν, ἐπειδάν βέλτιον φρονήσωσιν, ἅπασι μεταμέλει, οὕτως [καί] ὑμεῖς μεγάλας καί δεινάς τάς τιμωρίας ποιήσεσθε, ὥστε ἐξελαύνειν τινάς τῶν πολιτῶν ἐκ τῆς πατρίδος. θαυμάζω δέ μάλιστα τούτου τῆς διανοίας. οὐ γάρ τοῦ αὐτοῦ μοι δοκεῖ εἶναι ἐρᾶν τε καί συκοφαντεῖν, ἀλλά τό μέν τῶν εὐηθεστέρων, τό δέ τῶν πανουργοτάτων. ἐβουλόμην δ' ἄν ἐξεῖναί μοι παρ' ὑμῖν καί ἐκ τῶν ἄλλων ἐπιδεῖξαι τήν τούτου πονηρίαν, ἵνα ἐπίστησθε ὅτι πολύ ἄν δικαιότερον αὐτός περί θανάτου ἠγωνίζετο ἤ ἑτέρους ὑπέρ τῆς πατρίδος εἰς κίνδυνον καθίστη. τά μέν οὖν ἄλλα ἐάσω: ὅ δ' ἡγοῦμαι ὑμῖν προσήκειν ἀκοῦσαι καί τεκμήριον ἔσεσθαι τῆς τούτου θρασύτητος καί τόλμης, περί τούτου μνησθήσομαι. ἐν κορίνθῳ γάρ, ἐπειδή ὕστερον ἦλθε τῆς πρός τούς πολεμίους μάχης καί τῆς εἰς κορώνειαν στρατείας, ἐμάχετο τῷ ταξιάρχῳ λάχητι καί ἔτυπτεν αὐτόν, καί πανστρατιᾷ τῶν πολιτῶν ἐξελθόντων, δόξας ἀκοσμότατος εἶναι καί πονηρότατος, μόνος ἀθηναίων ὑπό τῶν στρατηγῶν ἐξεκηρύχθη. ἔχοιμι δ' ἄν καί ἄλλα πολλά εἰπεῖν περί τούτου, ἀλλ' ἐπειδή παρ' ὑμῖν οὐ νόμιμόν ἐστιν ἔξω τοῦ πράγματος λέγειν, ἐκεῖνο ἐνθυμεῖσθε: οὗτοί εἰσιν οἱ βίᾳ εἰς τήν ἡμετέραν οἰκίαν εἰσιόντες, οὗτοι οἱ διώκοντες, οὗτοι οἱ βίᾳ ἐκ τῆς ὁδοῦ συναρπάζοντες ἡμᾶς. ὧν ὑμεῖς μεμνημένοι τά δίκαια ψηφίζεσθε, καί μή <με> περιίδητε ἐκ τῆς πατρίδος ἀδίκως ἐκπεσόντα, ὑπέρ ἧς ἐγώ πολλούς κινδύνους κεκινδύνευκα καί πολλάς λῃτουργίας λελῃτούργηκα, καί κακοῦ μέν αὐτῇ οὐδενός αἴτιος γεγένημαι, οὐδέ τῶν ἐμῶν προγόνων οὐδείς, ἀγαθῶν δέ πολλῶν: ὥστε δικαίως ἄν ὑφ' ὑμῶν καί ὑπό τῶν ἄλλων ἐλεηθείην, οὐ μόνον εἴ τι πάθοιμι ὧν σίμων βούλεται, ἀλλά καί ὅτι ἠναγκάσθην ἐκ τοιούτων πραγμάτων εἰς τοιούτους ἀγῶνας καταστῆναι. [4] {work} {περι τραυματοσ εκ προνοιασ, υπερ ου και προσ ον <αδηλον>.} θαυμαστόν γε, ὦ βουλή, τό διαμάχεσθαι περί τούτου, ὡς οὐκ ἐγένοντο ἡμῖν διαλλαγαί, καί τό μέν ζεῦγος καί τά ἀνδράποδα, καί ὅσα ἐξ ἀγροῦ κατά τήν ἀντίδοσιν ἔλαβε, μή ἄν δύνασθαι ἀρνηθῆναι ὡς οὐκ ἀπέδωκε, φανερῶς δέ περί πάντων διαλελυμένον ἀρνεῖσθαι τά περί τῆς ἀνθρώπου, μή κοινῇ ἡμᾶς χρῆσθαι συγχωρῆσαι. καί τήν μέν ἀντίδοσιν δι' ἐκείνην φανερός ἐστι ποιησάμενος, τήν δ' αἰτίαν δι' ἥν ἀπέδωκεν ἅ ἔλαβεν, οὐκ ἄν ἄλλην ἔχοι εἰπεῖν (βουλόμενος τἀληθῆ λέγειν) ἤ ὅτι οἱ φίλοι περί πάντων ἡμᾶς τούτων συνήλλαξαν. ἐβουλόμην δ' ἄν μή ἀπολαχεῖν αὐτόν κριτήν διονυσίοις, ἵν' ὑμῖν φανερός ἐγένετο ἐμοί διηλλαγμένος, κρίνας τήν ἐμήν φυλήν νικᾶν: νῦν δέ ἔγραψε μέν ταῦτα εἰς τό γραμματεῖον ἀπέλαχε δέ. καί ὅτι ἀληθῆ ταῦτα λέγω, φιλῖνος καί διοκλῆς ἴσασιν: ἀλλ' οὐκ ἔστ' αὐτοῖς μαρτυρῆσαι μή διομοσαμένοις περί τῆς αἰτίας ἧς ἐγώ φεύγω, ἐπεί σαφῶς ἔγνωτ' ἄν ὅτι ἡμεῖς ἦμεν αὐτόν οἱ κριτήν ἐμβαλόντες καί ἡμῶν ἕνεκα ἐκαθίζετο. ἀλλ' ἦν, εἰ βούλεται, ἐχθρός: δίδωμι γάρ αὐτῷ τοῦτο: οὐδέν γάρ διαφέρει. οὐκοῦν ἦλθον αὐτός αὐτόν ἀποκτενῶν, ὡς οὗτός φησι, καί βίᾳ εἰς τήν οἰκίαν εἰσῆλθον. διά τί οὖν οὐκ ἀπέκτεινα, ὑποχείριον λαβών τό σῶμα, καί τοσοῦτον κρατήσας ὥστε καί τήν ἄνθρωπον λαβεῖν; φρασάτω πρός ὑμᾶς. ἀλλ' οὐκ ἔχει εἰπεῖν. καί μήν οὐδείς γε ὑμῶν ἀγνοεῖ ὅτι θᾶττον ἄν ἐγχειριδίῳ πληγείς ἀπέθανεν ἤ πύξ παιόμενος. φαίνεται τοίνυν οὐδ' αὐτός αἰτιώμενος τοιοῦτόν τι ἔχοντας ἡμᾶς ἐλθεῖν, ἀλλ' ὀστράκῳ φησί πληγῆναι. καίτοι φανερόν ἤδη ἐξ ὧν εἴρηκεν, ὅτι οὐ πρόνοια γεγένηται. οὐ γάρ ἄν οὕτως ἤλθομεν, ἀδήλου ὄντος εἰ παρά τούτῳ εὑρήσομεν [ὄστρακον ἤ] ὅτῳ αὐτόν ἀποκτενοῦμεν, ἀλλ' οἴκοθεν ἔχοντες ἄν ἐβαδίζομεν. νῦν δέ ὁμολογούμεθα πρός παῖδας καί αὐλητρίδας καί μετ' οἴνου ἐλθόντες. ὥστε πῶς ταῦτ' ἐστί πρόνοια; ἐγώ μέν γάρ οἶμαι οὐδαμῶς. ἀλλ' οὗτος ἐναντίως τοῖς ἄλλοις δύσερώς ἐστι, καί ἀμφότερα βούλεται, τό τε ἀργύριον μή ἀποδοῦναι καί τήν ἄνθρωπον ἔχειν. εἶτα ὑπό τῆς ἀνθρώπου παρωξυμμένος ὀξύχειρ λίαν καί πάροινός ἐστιν, ἀνάγκη δέ ἀμύνασθαι. ἡ δέ τοτέ μέν ἐμέ περί πολλοῦ τοτέ δέ τοῦτόν φησι ποιεῖσθαι, βουλομένη ὑπ' ἀμφοτέρων ἐρᾶσθαι. καί ἐγώ μέν καί ἐξ ἀρχῆς εὐκόλως εἶχον καί νῦν ἔτι ἔχω: ὁ δ' εἰς τοῦτο βαρυδαιμονίας ἥκει, ὥστε οὐκ αἰσχύνεται τραῦμά τε ὀνομάζων τά ὑπώπια καί ἐν κλίνῃ περιφερόμενος καί δεινῶς προσποιούμενος διακεῖσθαι ἕνεκα πόρνης ἀνθρώπου, ἥν ἔξεστιν αὐτῷ ἀναμφισβητήτως ἔχειν ἐμοί ἀποδόντι τἀργύριον. καί φησί μέν δεινῶς ἐπιβουλευθῆναι καί πρός ἅπανθ' ἡμῖν ἀμφισβητεῖ, ἐξόν δ' ἐκ τῆς ἀνθρώπου βασανισθείσης τόν ἔλεγχον ποιήσασθαι οὐκ ἠθέλησεν: ἥ πρῶτον μέν τοῦτ' ἄν κατεῖπεν, πότερα κοινή ἡμῖν ἦν ἤ ἰδία τούτου, καί πότερα τό ἥμισυ τοῦ ἀργυρίου ἐγώ συνεβαλόμην ἤ οὗτος ἅπαν ἔδωκε, καί εἰ διηλλαγμένοι ἤ ἔτι ἐχθροί ἦμεν, ἔτι δέ εἰ μεταπεμφθέντες ἤλθομεν ἤ οὐδενός καλέσαντος, καί εἰ οὗτος ἦρχε χειρῶν ἀδίκων ἤ ἐγώ πρότερος τοῦτον ἐπάταξα. τούτων καθ' ἕν ἕκαστον καί τῶν ἄλλων οὐδέν [ἦν] ὅ τι οὐ ῥᾴδιον τοῖς τε ἄλλοις ἐμφανές καί τούτοις ποιῆσαι. ὅτι μέν οὖν οὔτε πρόνοια ἐγένετο οὔτε ἀδικῶ τοῦτον, ὦ βουλή, ἐκ τοσούτων τεκμηρίων καί μαρτυριῶν ὑμῖν ἐπιδέδεικται: ἀξιῶ δ' ὅσον ἄν ἐγένετο σημεῖον τούτῳ πρός τό δοκεῖν ἀληθῆ λέγειν φυγόντος ἐμοῦ τήν βάσανον, τοσοῦτον ἐμοί τεκμήριον γενέσθαι ὅτι οὐ ψεύδομαι, διότι οὗτος οὐκ ἠθέλησεν ἐκ τῆς ἀνθρώπου ποιήσασθαι τόν ἔλεγχον. καί μή τοσοῦτον ἰσχῦσαι τούς τούτου λόγους, ὅτι φησίν αὐτήν ἐλευθέραν εἶναι: ὁμοίως γάρ προσήκει κἀμοί τῆς ἐλευθερίας, τό ἴσον καταθέντι ἀργύριον. ἀλλά ψεύδεται καί οὐκ ἀληθῆ λέγει. ἤ δεινόν γε, εἰ εἰς μέν λύσιν τοῦ σώματος [ἔδωκα τό ἀργύριον] ἐκ τῶν πολεμίων ἐξῆν ἄν μοι χρῆσθαι αὐτῇ ὅ τι ἐβουλόμην, κινδυνεύοντι δέ μοι περί τῆς πατρίδος οὐδέ πυθέσθαι παρ' αὐτῆς τἀληθῆ ἐκγενήσεται περί ὧν εἰς τήν κρίσιν καθέστηκα: καί μέν δή πολύ ἄν δικαιότερον ἐπί ταύτῃ τῇ αἰτίᾳ βασανισθείη ἤ ἐπί τῇ ἐκ τῶν πολεμίων λύσει πραθείη, ὅσῳ παρά μέν ἐκείνων βουλομένων ἀπολῦσαι ἔστι καί ἄλλοθεν εὐπορήσαντι κομισθῆναι, ἐπί δέ τοῖς ἐχθροῖς γενόμενον οὐ δυνατόν: οὐ γάρ ἀργύριον λαβεῖν προθυμοῦνται, ἀλλ' ἐκ τῆς πατρίδος ἐκβαλεῖν ἔργον ποιοῦνται. ὥσθ' ὑμῖν προσήκει μή ἀποδέχεσθαι αὐτοῦ διά τοῦτο οὐκ ἀξιοῦντος βασανισθῆναι τήν ἄνθρωπον, ὅτι αὐτήν ἐλευθέραν ἐσκήπτετο εἶναι, ἀλλά πολύ μᾶλλον συκοφαντίαν καταγιγνώσκειν ὅτι παραλιπών ἔλεγχον οὕτως ἀκριβῆ ἐξαπατήσειν ὑμᾶς ῥᾳδίως ᾠήθη. οὐ γάρ δήπου τήν γε τούτου πρόκλησιν πιστοτέραν ὑμᾶς νομίζειν δεῖ τῆς ἡμετέρας, ἐφ' οἷς τούς αὑτοῦ οἰκέτας ἠξίου βασανίζεσθαι. ἅ μέν γάρ ἐκεῖνοι ᾔδεσαν, ἐλθόντας ἡμᾶς ὡς τοῦτον, καί ἡμεῖς ὁμολογοῦμεν: εἰ δέ μεταπεμφθέντες ἤ μή, καί πότερον πρότερος ἐπλήγην ἤ ἐπάταξα, ἐκείνη μᾶλλον ἄν ᾔδει. ἔτι δέ τούς μέν τούτου οἰκέτας ἰδίους ὄντας τούτου εἰ ἐβασανίζομεν, εἰκότως ἄν τι τούτῳ χαριζόμενοι καί παρά τήν ἀλήθειαν ἐμοῦ κατεψεύσαντο: αὕτη δέ ὑπῆρχε κοινή, ὁμοίως ἀμφοτέρων ἀργύριον κατατεθηκότων, καί [μάλιστα ᾔδει] διά ταύτην ἅπαντα τά πραχθέντα ἡμῖν γεγένηται. καί εὖ ᾔδειν <ὅτι> οὐδέ ἐν ταύτῃ ἔγωγ' ἄν ἴσον εἶχον βασανισθείσῃ, ἀλλ' ἀπεκινδύνευον τοῦτο: πολύ γάρ περί πλείονος τοῦτον ἤ ἐμέ φαίνεται ποιησαμένη, καί μετά μέν τούτου ἐμέ ἠδικηκυῖα, μετ' ἐμοῦ δ' οὐδεπώποτε εἰς τοῦτον ἐξαμαρτοῦσα. ἀλλ' ὅμως ἐγώ μέν εἰς ταύτην κατέφυγον, οὗτος δέ οὐκ ἐπίστευσεν αὐτῇ. οὔκουν δεῖ ὑμᾶς, ὦ βουλή, τηλικούτου ὄντος τοῦ κινδύνου, ῥᾳδίως ἀποδέχεσθαι τούς τούτου λόγους, ἀλλ' ἐνθυμουμένους ὅτι περί τῆς πατρίδος μοι καί τοῦ βίου ὁ ἀγών ἐστιν, ἐν ὑπολόγῳ ταύτας τάς προκλήσεις ποιεῖσθαι. καί μή ζητεῖτε τούτων ἔτι μείζους πίστεις: οὐ γάρ ἄν ἔχοιμι εἰπεῖν ἄλλ' ἤ ταύτας, ὡς οὐδέν εἰς τοῦτον προὐνοήθην. ἀγανακτῶ δ', ὦ βουλή, εἰ διά πόρνην καί δούλην ἄνθρωπον περί τῶν μεγίστων εἰς κίνδυνον καθέστηκα, τί κακόν πώποτε τήν πόλιν ἤ αὐτόν τοῦτον εἰργασμένος, ἤ εἰς τίνα τῶν πολιτῶν ὁτιοῦν ἐξαμαρτῶν; οὐδέν γάρ ἔμοιγέ ἐστι τοιοῦτον πεπραγμένον, ἀλλ' ἀλογώτατον πάντων κινδυνεύω πολύ μείζω συμφοράν ἐμαυτῷ διά τούτους ἐπαγαγέσθαι. πρός οὖν παίδων καί γυναικῶν καί θεῶν τῶν τόδε τό χωρίον ἐχόντων ἱκετεύω ὑμᾶς καί ἀντιβολῶ, ἐλεήσατέ με, καί μή περιίδητε ἐπί τούτῳ γενόμενον, μηδέ ἀνηκέστῳ συμφορᾷ περιβάλητε: οὐ γάρ ἄξιος οὔτ' ἐγώ φεύγειν τήν ἐμαυτοῦ, οὔτε οὗτος τοσαύτην δίκην παρ' ἐμοῦ λαβεῖν ὑπέρ ὧν φησιν ἠδικῆσθαι, οὐκ ἠδικημένος. [5] {work} {υπερ καλλιου ιεροσυλιασ απολογια} εἰ μέν περί ἄλλου τινός ἤ τοῦ σώματος, ὦ ἄνδρες δικασταί, καλλίας ἠγωνίζετο, ἐξήρκει ἄν μοι καί τά παρά τῶν ἄλλων εἰρημένα: νῦν δέ μοι δοκεῖ αἰσχρόν εἶναι, κελεύοντος καί δεομένου, καί φίλου ὄντος καί ἐμοί καί ἕως ἔζη τῷ πατρί, καί πολλῶν συμβολαίων ἡμῖν πρός ἀλλήλους γεγενημένων, μή βοηθῆσαι καλλίᾳ τά δίκαια, ὅπως ἄν δύνωμαι. ἐνόμιζον μέν οὖν οὕτως μετοικεῖν αὐτόν ἐν ταύτῃ τῇ πόλει, ὥστε πολύ πρότερον ἀγαθοῦ τινος τεύξεσθαι παρ' ὑμῶν ἤ ἐπί τοιαύταις αἰτίαις εἰς τοσοῦτον κίνδυνον καταστήσεσθαι: νῦν δέ οἱ ἐπιβουλεύοντες οὐχ ἧττον ἐπικίνδυνον ποιοῦσι τόν βίον τοῖς μηδέν ἀδικοῦσιν ἤ τοῖς πολλῶν κακῶν αἰτίοις οὖσιν. ὑμᾶς δέ ἄξιον μή τούς μέν τῶν θεραπόντων λόγους πιστούς νομίζειν, τούς δέ τούτων ἀπίστους, ἐνθυμουμένους ὅτι καλλίᾳ μέν οὐδείς πώποτε οὔτ' ἰδιώτης ἐνεκάλεσεν οὔτε ἄρχων, οἰκῶν δ' ἐν ταύτῃ τῇ πόλει πολλά μέν ἀγαθά ὑμᾶς ἐποίησεν, οὐδεμίαν δέ σχών αἰτίαν εἰς τοῦτο τῆς ἡλικίας ἀφῖκται, οὗτοι δέ ἐν ἅπαντι τῷ βίῳ μεγάλα ἡμαρτηκότες καί πολλῶν κακῶν πεπειραμένοι, ὥσπερ ἀγαθοῦ τινος αἴτιοι γεγενημένοι περί ἐλευθερίας νυνί ποιοῦνται τούς λόγους. καί οὐ θαυμάζω: ἴσασι γάρ ὅτι, ἐάν <μέν> ψευδόμενοι ἐλεγχθῶσιν, οὐδέν μεῖζον τῶν ὑπαρχόντων πείσονται, ἐάν δέ ὑμᾶς ἐξαπατήσωσι, τῶν παρόντων κακῶν ἔσονται ἀπηλλαγμένοι. καίτοι τούς τοιούτους οὔτε κατηγόρους οὔτε μάρτυρας πιστούς χρή νομίζειν εἶναι, οἵτινες αὐτοί μεγάλα κερδαίνοντες περί ἑτέρων ποιοῦνται τούς λόγους, ἀλλά πολύ μᾶλλον ὅσοι τῷ δημοσίῳ βοηθοῦντες εἰς κινδύνους σφᾶς αὐτούς καθιστᾶσιν. ἄξιον δέ μοι δοκεῖ εἶναι οὐ τούτων ἴδιον ἡγεῖσθαι τόν ἀγῶνα, ἀλλά κοινόν ἁπάντων τῶν ἐν τῇ πόλει: οὐ γάρ τούτοις μόνοις εἰσί θεράποντες, ἀλλά καί τοῖς ἄλλοις ἅπασιν, οἵ πρός τήν τούτων τύχην ἀποβλέποντες οὐκέτι σκέψονται ὅ τι ἀγαθόν εἰργασμένοι τούς δεσπότας ἐλεύθεροι γένοιντο <ἄν>, ἀλλ' ὅ τι ψεῦδος περί αὐτῶν μηνύσαντες ... [6] {work} {κατ' ανδοκιδου ασεβειασ.} ... ἔδησε τόν ἵππον ἐκ τοῦ ῥόπτρου τοῦ ἱεροῦ ὡς ἀποδιδούς, τῇ δ' ἐπιούσῃ νυκτί ὑφείλετο. οὗτος οὖν ὁ ταῦτα ποιήσας θανάτῳ τῷ ἀλγίστῳ ἀπώλετο, λιμῷ: πολλῶν γάρ καί ἀγαθῶν αὐτῷ ἐπί τήν τράπεζαν παρατιθεμένων ὄζειν ἐδόκει τοῦ ἄρτου καί τῆς μάζης κάκιστον, καί οὐκ ἐδύνατο ἐσθίειν. καί ταῦτα πολλοί ἡμῶν ἤκουον τοῦ ἱεροφάντου λέγοντος. δίκαιον οὖν μοι δοκεῖ εἶναι νῦν ἐπί τούτῳ τά τότε λεχθέντα ἀναμνῆσαι, καί μή μόνον τούς τούτου φίλους ὑπό τούτου καί τῶν τούτου λόγων ἀπόλλυσθαι, ἀλλά καί αὐτόν τοῦτον ὑφ' ἑτέρου. ἀδύνατον δέ καί ὑμῖν ἐστι, περί τοιούτου πράγματος φέρουσι τήν ψῆφον, ἤ κατελεῆσαι ἤ καταχαρίσασθαι ἀνδοκίδῃ, ἐπισταμένοις ὅτι ἐναργῶς τώ θεώ τούτω τιμωρεῖτον τούς ἀδικοῦντας: ἐλπίσαι οὖν χρή πάντα ἄνθρωπον ταὐτά καί ἑαυτῷ καί ἑτέρῳ ἔσεσθαι. φέρε γάρ, ἐάν νυνί ἀνδοκίδης ἀθῷος ἀπαλλαγῇ <δι'> ὑμᾶς ἐκ τοῦδε τοῦ ἀγῶνος καί ἔλθῃ κληρωσόμενος τῶν ἐννέα ἀρχόντων καί λάχῃ βασιλεύς, ἄλλο τι ἤ ὑπέρ ὑμῶν καί θυσίας θύσει καί εὐχάς εὔξεται κατά τά πάτρια, τά μέν ἐν τῷ ἐνθάδε ἐλευσινίῳ, τά δέ ἐν τῷ ἐλευσῖνι ἱερῷ, καί τῆς ἑορτῆς ἐπιμελήσεται μυστηρίοις, ὅπως ἄν μηδείς ἀδικῇ μηδέ ἀσεβῇ περί τά ἱερά; καί τίνα γνώμην οἴεσθε ἕξειν τούς μύστας τούς ἀφικνουμένους, ἐπειδάν ἴδωσι τόν βασιλέα ὅστις ἐστί καί ἀναμνησθῶσι πάντα τά ἠσεβημένα αὐτῷ, ἤ τούς ἄλλους ἕλληνας, οἵ ἕνεκα ταύτης τῆς ἑορτῆς <δεῦρο ἔρχονται> ἤ θύειν εἰς ταύτην τήν πανήγυριν βουλόμενοι ἤ θεωρεῖν; οὐδέ γάρ ἀγνώς ὁ ἀνδοκίδης οὔτε τοῖς ἔξω οὔτε τοῖς ἐνθάδε διά τά ἠσεβημένα. ἀναγκαίως γάρ ἔχει ἀπό τῶν πολύ διαφερόντων ἤ κακῶν ἤ ἀγαθῶν ἔργων τούς ποιήσαντας γιγνώσκεσθαι. ἔπειτα δέ καί διώχληκε πόλεις πολλάς ἐν τῇ ἀποδημίᾳ, σικελίαν, ἰταλίαν, πελοπόννησον, θετταλίαν, ἑλλήσποντον, ἰωνίαν, κύπρον: βασιλέας πολλούς κεκολάκευκεν, ᾧ ἄν ξυγγένηται, πλήν τοῦ συρακοσίου διονυσίου. οὗτος δέ ἤ πάντων εὐτυχέστατός ἐστιν ἤ πλεῖστον γνώμῃ διαφέρει τῶν ἄλλων, ὅς μόνος τῶν συγγενομένων ἀνδοκίδῃ οὐκ ἐξηπατήθη ὑπ' ἀνδρός τοιούτου, ὅς τέχνην ταύτην ἔχει, τούς μέν ἐχθρούς μηδέν ποιεῖν κακόν, τούς δέ φίλους ὅ τι ἄν δύνηται κακόν. ὥστε μά τόν δία οὐ ῥᾴδιόν ἐστιν ὑμῖν αὐτῷ οὐδέν χαρισαμένοις παρά τό δίκαιον λαθεῖν τούς ἕλληνας. νῦν οὖν ὑμῖν ἐν ἀνάγκῃ ἐστί βουλεύσασθαι περί αὐτοῦ: εὖ γάρ ἐπίστασθε, ὦ ἄνδρες ἀθηναῖοι, ὅτι οὐχ οἷόν τε ὑμῖν ἐστιν ἅμα τοῖς τε νόμοις τοῖς πατρίοις καί ἀνδοκίδῃ χρῆσθαι, ἀλλά δυοῖν θάτερον, ἤ τούς νόμους ἐξαλειπτέον ἐστιν ἤ ἀπαλλακτέον τοῦ ἀνδρός. εἰς τοσοῦτον δέ τόλμης ἀφῖκται, ὥστε καί λέγει περί τοῦ νόμου, ὡς καθῄρηται ὁ περί αὐτοῦ κείμενος καί ἔξεστιν αὐτῷ ἤδη εἰσιέναι εἰς τήν ἀγοράν καί εἰς τά ἱερά ... ἄν ἔτι καί νῦν ἀθηναίων ἐν τῷ βουλευτηρίῳ. καίτοι περικλέα ποτέ φασι παραινέσαι ὑμῖν περί τῶν ἀσεβούντων, μή μόνον χρῆσθαι τοῖς γεγραμμένοις νόμοις περί αὐτῶν, ἀλλά καί τοῖς ἀγράφοις, καθ' οὕς εὐμολπίδαι ἐξηγοῦνται, οὕς οὐδείς πω κύριος ἐγένετο καθελεῖν οὐδέ ἐτόλμησεν ἀντειπεῖν, οὐδέ αὐτόν τόν θέντα ἴσασιν: ἡγεῖσθαι γάρ ἄν αὐτούς οὕτως οὐ μόνον τοῖς ἀνθρώποις ἀλλά καί τοῖς θεοῖς διδόναι δίκην. ἀνδοκίδης δέ τοσοῦτον καταπεφρόνηκε τῶν θεῶν καί ὧν ἐκείνοις δεῖ τιμωρεῖν, ὥστε πρίν [μᾶλλον ἤ ἧττον] ἤ ἐπιδεδημηκέναι δέκα ἡμέρας ἐν τῇ πόλει προσεκαλέσατο δίκην ἀσεβείας πρός τόν βασιλέα, καί ἔλαχεν ἀνδοκίδης <ὤν> καί πεποιηκώς ἅ οὗτος πεποίηκε περί τούς θεούς καί (ἵνα μᾶλλον πρόσσχητε τόν νοῦν) φάσκων τόν ἄρχιππον ἀσεβεῖν περί τόν ἑρμῆν τόν αὑτοῦ πατρῷον. ὁ δέ ἄρχιππος ἠντιδίκει ἦ μήν τόν ἑρμῆν ὑγιᾶ τε καί ὅλον εἶναι, καί μηδέν παθεῖν ὧνπερ οἱ ἄλλοι ἑρμαῖ: ὅμως μέντοι ἵνα μή ὑπό τούτου τοιούτου ὄντος πράγματ' ἔχοι, δούς ἀργύριον ἀπηλλάγη. καίτοι ὁπότε οὗτος παρ' ἑτέρου ἠξίωσε δίκην ἀσεβείας λαβεῖν, ἦ που ἑτέρους γε παρά τούτου λαβεῖν δίκαιον καί εὐσεβές ἐστιν. ἀλλά λέξει δεινόν εἶναι, εἰ ὁ μέν μηνυτής τά ἔσχατα πείσεται, οἱ δέ μηνυθέντες τῶν αὐτῶν ὑμῖν ἐπίτιμοι ὄντες μεθέξουσι. καίτοι οὐχ ὑπέρ αὑτοῦ ἀπολογήσεται, ἀλλά καί τῶν ἄλλων κατηγορήσει. τούς μέν οὖν ἄλλους οἱ ἐπιτάξαντες καταδέξασθαι ἀδικοῦσι καί τοῦ αὐτοῦ ἀσεβήματος αἴτιοί εἰσιν: εἰ δ' ὑμεῖς αὐτοκράτορες ἤδη ἔσεσθε οἱ ἀφελόντες τάς τιμωρίας τῶν θεῶν, ἀλλ' <οὐχ> οὗτοι αἴτιοι ἔσονται. ὑμεῖς οὖν μή βούλεσθε εἰς ὑμᾶς τήν αἰτίαν ταύ την περιτρέψαι, ἐξόν τόν ἀδικοῦντα κολάσασιν ἀπηλλάχθαι. ἔπειτα δ' ἐκεῖνοι μέν ἀρνοῦνται τά μεμηνυμένα, οὗτος δέ ὁμολογεῖ ποιῆσαι. καίτοι καί ἐν ἀρείῳ πάγῳ, ἐν τῷ σεμνοτάτῳ καί δικαιοτάτῳ δικαστηρίῳ, ὁμολογῶν μέν ἀδικεῖν ἀποθνῄσκει, ἐάν δέ ἀμφισβητῇ, ἐλέγχεται, καί πολλοί οὐδέν ἔδοξαν ἀδικεῖν. οὔκουν ὁμοίαν χρή γνώμην ἔχειν περί τε τῶν ἀρνουμένων καί περί τῶν ὁμολογούντων. δεινόν δέ μοι δοκεῖ εἶναι: ἐάν μέν τις ἀνδρός σῶμα τρώσῃ, κεφαλήν ἤ πρόσωπον ἤ χεῖρας ἤ πόδας, οὗτος μέν κατά τούς νόμους τούς ἐξ ἀρείου <πάγου> φεύξεται τήν τοῦ ἀδικηθέντος πόλιν, καί ἐάν κατίῃ, ἐνδειχθείς θανάτῳ ζημιωθήσεται: ἐάν δέ τις τά αὐτά ταῦτα ἀδικήσῃ τά ἀγάλματα τῶν θεῶν, οὐδ' αὐτῶν κωλύσετε τῶν ἱερῶν ἐπιβαίνειν ἤ εἰσιόντα <οὐ> τιμωρήσεσθε; καί μέν δή τούτων καί δίκαιον καί ἀγαθόν ἐστιν ἐπιμελεῖσθαι, ὑφ' ὧν καί εὖ καί κακῶς δυνήσεσθε πάσχειν. φασί δέ καί τῶν ἑλλήνων πολλούς διά τά ἐνθάδε ἀσεβήματα ἐκ τῶν παρ' αὐτοῖς ἱερῶν ἐξείργειν. ὑμεῖς δέ αὐτοί οἱ ἀδικηθέντες περί ἐλάττονος ποιεῖσθε τά παρ' ὑμῖν νόμιμα ἤ ἕτεροι τά ὑμέτερα. τοσοῦτο δ' οὗτος διαγόρου τοῦ μηλίου ἀσεβέστερος γεγένηται: ἐκεῖνος μέν γάρ λόγῳ περί τά ἀλλότρια ἱερά καί ἑορτάς ἠσέβει, οὗτος δέ ἔργῳ περί τά ἐν τῇ αὑτοῦ πόλει. ὀργίζεσθαι οὖν χρή, ὦ ἄνδρες ἀθηναῖοι, τοῖς ἀστοῖς ἀδικοῦσι μᾶλλον ἤ τοῖς ξένοις περί ταῦτα [τά ἱερά]: τό μέν γάρ ὥσπερ ἀλλότριόν ἐστιν ἁμάρτημα, τό δ' οἰκεῖον. καί μή οὕς μέν ἔχετε ἀδικοῦντας ἀφίετε, τούς δέ φεύγοντας ζητεῖτε συλλαμβάνειν, ἐπικηρύττοντες τάλαντον ἀργυρίου δώσειν τῷ ἀπάγοντι ἤ ἀποκτείναντι. εἰ δέ μή, δόξετε τοῖς ἕλλησι κομπάζειν μᾶλλον ἤ τιμωρεῖσθαι βούλεσθαι. ἐπεδείξατο δέ καί τοῖς ἕλλησιν ὅτι θεούς οὐ νομίζει. οὐ γάρ ὡς δεδιώς τά πεποιημένα, ἀλλ' ὡς θαρρῶν, ναυκληρίᾳ ἐπιθέμενος τήν θάλατταν ἔπλει. ὁ δέ θεός ὑπῆγεν αὐτόν, ἵνα ἀφικόμενος εἰς τά ἁμαρτήματα ἐπί τῇ ἐμῇ προφάσει δοίη δίκην. ἐλπίζω μέν οὖν αὐτόν καί δώσειν δίκην, θαυμάσιον δέ οὐδέν ἄν μοι γένοιτο. οὔτε γάρ ὁ θεός παραχρῆμα κολάζει, [ἀλλ' αὕτη μέν ἐστιν ἀνθρωπίνη δίκη] _πολλαχόθεν δέ ἔχω τεκμαιρόμενος εἰκάζειν, ὁρῶν καί ἑτέρους ἠσεβηκότας χρόνῳ δεδωκότας δίκην, καί τούς ἐξ ἐκείνων διά τά τῶν προγόνων ἁμαρτήματα_ἐν δέ τούτῳ τῷ χρόνῳ δέη πολλά καί κινδύνους ὁ θεός ἐπιπέμπει τοῖς ἀδικοῦσιν, ὥστε πολλούς ἤδη ἐπιθυμῆσαι τελευτήσαντας τῶν κακῶν ἀπηλλάχθαι. ὁ δέ θεός τέλος τούτῳ λυμηνάμενος τῷ βίῳ θάνατον ἐπέθηκε. σκέψασθε δέ καί αὐτοῦ ἀνδοκίδου τόν βίον, ἀφ' οὗ ἠσέβηκε, καί εἴ τις τοιοῦτος ἕτερός ἐστιν. ἀνδοκίδης γάρ ἐπειδή ἥμαρτεν, ἐκ τῆς βουλῆς εἰσαχθείς εἰς τό δικαστήριον, ἔδησεν ἑαυτόν τιμησάμενος δεσμοῦ, εἰ μή παραδοίη τόν ἀκόλουθον: εὖ δ' ᾔδει οὐ δυνησόμενος παραδοῦναι, ὅς διά τοῦτον καί τά τούτου ἁμαρτήματα ἀπέθανεν, ἵνα <μή> μηνυτής γένοιτο. καίτοι πῶς οὐ θεῶν τις τήν τούτου γνώμην διέφθειρεν, ὅς ῥᾷον ἡγήσατο δεσμοῦ τιμήσασθαι ἤ ἀργυρίου ἐπ' ἐλπίδι τῇ αὐτῇ; ἐκ δ' οὖν τούτου τοῦ τιμήματος ἐδέδετο ἐγγύς ἐνιαυτόν, καί ἐμήνυσε δεδεμένος κατά τῶν αὑτοῦ συγγενῶν καί φίλων, ἀδείας δοθείσης αὐτῷ, εἰ δόξειε τἀληθῆ μηνῦσαι. καί τίνα αὐτόν δοκεῖτε ψυχήν ἔχειν, ὁπότε τά μέν ἔσχατα καί τά αἴσχιστα ἐποίει μηνύων κατά τῶν ἑαυτοῦ φίλων, ἡ δέ σωτηρία ἀφανής αὐτῷ; μετά δέ ταῦτα, ἐπειδή ἀπεκτονώς ἦν οὕς αὐτός ἔφη περί πλείστου ποιεῖσθαι, ἔδοξε τἀληθῆ μηνῦσαι καί ἐλύθη, καί προσεψηφίσασθε ὑμεῖς αὐτόν εἴργεσθαι τῆς ἀγορᾶς καί τῶν ἱερῶν, ὥστε μηδ' ἀδικούμενον ὑπό τῶν ἐχθρῶν δύνασθαι δίκην λαβεῖν. οὐδείς γάρ πω, ἐξ ὅσου ἀθῆναι ἀείμνηστοί εἰσιν, ἐπί τοιαύτῃ αἰτίᾳ ἠτιμώθη. δικαίως: οὐδέ γάρ ἔργα τοιαῦτα οὐδείς πω ἠργάσατο. καί τούτων πότερα τούς θεούς χρή ἤ τό αὐτόματον αἰτιᾶσθαι; μετά δέ ταῦτα ἔπλευσεν ὡς τόν κιτιῶν βασιλέα, καί προδιδούς ληφθείς ὑπ' αὐτοῦ ἐδέθη, καί οὐ μόνον τόν θάνατον ἐφοβεῖτο ἀλλά καί τά καθ' ἡμέραν αἰκίσματα, οἰόμενος τά ἀκρωτήρια ζῶντος ἀποτμηθήσεσθαι. ἀποδράς δέ ἐκ τούτου τοῦ κινδύνου κατέπλευσεν εἰς τήν ἑαυτοῦ πόλιν ἐπί τῶν τετρακοσίων: <τοσαύτην γάρ ὁ> θεός λήθην ἔδωκεν, ὥστε εἰς τούς ἠδικημένους αὐτούς ἐπεθύμησεν ἀφικέσθαι. ἀφικόμενος δέ ἐδέθη καί ᾐκίσθη, ἀπώλετο δέ οὐχί, ἀλλ' ἐλύθη. ἔνθεν δέ ἔπλευσεν ὡς εὐαγόραν τόν κύπρου βασιλεύοντα, καί ἀδικήσας εἵρχθη. ἀποδράς δέ καί τοῦτον ἔφευγε μέν τούς ἐνθάδε θεούς, ἔφευγε δέ τήν ἑαυτοῦ πόλιν, ἔφευγε δέ εἰς οὕς τό πρῶτον ἀφίκοιτο τόπους. καίτοι τίς χάρις τῷ βίῳ, κακοπαθεῖν μέν πολλάκις, ἀναπαύσασθαι δέ μηδέποτε; † καταπλεύσας δέ ἐκεῖθεν δεῦρο εἰς δημοκρατίαν εἰς τήν αὑτοῦ πόλιν † τοῖς μέν πρυτάνεσιν ἔδωκε χρήματα, ἵνα αὐτόν προσαγάγοιεν ἐνθάδε, ὑμεῖς δ' αὐτόν ἐξηλάσατε ἐκ τῆς πόλεως, τοῖς θεοῖς βεβαιοῦντες τούς νόμους οὕς ἐψηφίσασθε. καί τόν ἄνδρα οὐ δῆμος, οὐκ ὀλιγαρχία, οὐ τύραννος, οὐ πόλις ἐθέλει δέξασθαι διά τέλους, ἀλλά πάντα τόν χρόνον, ἐξ ὅσου ἠσέβησεν, ἀλώμενος διάγει, πιστεύων ἀεί μᾶλλον τοῖς ἀγνῶσι τῶν γνωρίμων διά τό ἠδικηκέναι οὕς γιγνώσκει. τό δέ τελευταῖον νῦν ἀφικόμενος εἰς τήν πόλιν δίς ἐν τῷ αὐτῷ ἐνδέδεικται. καί τό μέν σῶμα ἀεί ἐν δεσμοῖς ἔχει, ἡ δέ οὐσία αὐτοῦ ἐλάττων ἐκ τῶν κινδύνων γίγνεται. καίτοι ὅταν τις τόν αὑτοῦ βίον τοῖς ἐχθροῖς καί τοῖς συκοφάνταις διανέμῃ, τοῦτ' ἔστι τό ζῆν βίον ἀβίωτον. ἅ τούτῳ ὁ θεός οὐκ ἐπί σωτηρίᾳ ἐπινοεῖν δίδωσιν, ἀλλά τιμωρούμενος τῶν γεγενημένων ἀσεβημάτων. τό δέ τελευταῖον νυνί παραδέδωκεν αὑτόν ὑμῖν χρῆσθαι ὅ τι ἄν βούλησθε, οὐ τῷ μή ἀδικεῖν πιστεύων, ἀλλ' ὑπό δαιμονίου τινός ἀγόμενος ἀνάγκης. οὔκουν χρή μά τόν δία οὔτε πρεσβύτερον ὄντα οὔτε νεώτερον, ὁρῶντας ἀνδοκίδην ἐκ τῶν κινδύνων σῳζόμενον, συνειδότας αὐτῷ ἔργα ἀνόσια εἰργασμένῳ, ἀθεωτέρους γίγνεσθαι, ἐνθυμουμένους ὅτι ἥμισυς ὁ βίος βιῶναι κρείττων ἀλύπως ἐστίν ἤ διπλάσιος λυπουμένῳ, ὥσπερ οὗτος. εἰς τοσοῦτον δέ ἀναισχυντίας ἀφῖκται, ὥστε καί παρασκευάζεται τά πολιτικά πράττειν καί ἤδη δημηγορεῖ καί ἐπιτιμᾷ καί ἀποδοκιμάζει τῶν ἀρχόντων τισί, καί συμβουλεύει εἰς τήν βουλήν εἰσιών περί θυσιῶν καί προσόδων καί εὐχῶν καί μαντειῶν. καίτοι τούτῳ πειθόμενοι ποίοις θεοῖς ἡγήσεσθε κεχαρισμένα ποιεῖν; μή γάρ οἴεσθε, ὦ ἄνδρες δικασταί, εἰ ὑμεῖς βούλεσθε τά τούτῳ πεποιημένα ἐπιλαθέσθαι, καί τούς θεούς ἐπιλήσεσθαι. ἀξιοῖ δέ οὐχ ὡς ἠδικηκώς ἡσυχίαν ἔχων πολιτεύεσθαι, ἀλλ' ὥσπερ αὐτός ἐξευρών τούς τήν πόλιν ἀδικήσαντας, οὕτω διανοεῖται, καί παρασκευάζεται ὅπως ἑτέρων μεῖζον δυνήσεται, ὥσπερ οὐ διά πρᾳότητα καί ἀσχολίαν τήν ὑμετέραν οὐ δεδωκώς ὑμῖν δίκην, εἰς οὕς νῦν ἁμαρτάνων οὐ λανθάνει, ἀλλ' ἅμα ἐξελεγχθήσεταί τε καί δώσει δίκην. ἰσχυριεῖται δέ καί τούτῳ τῷ λόγῳ: ἀναγκαίως γάρ ἔχει ὑμᾶς διδάσκειν ἅ οὗτος ἀπολογήσεται, ἵν' ἀκούσαντες παρ' ἀμφοτέρων ἄμεινον διαγνῶτε. φησί γάρ ἀγαθά μεγάλα ποιῆσαι τήν πόλιν μηνύσας καί ἀπαλλάξας δέους καί ταραχῆς τῆς τότε. τίς δέ τῶν μεγάλων κακῶν αἴτιος ἐγένετο; οὐκ αὐτός οὗτος, ποιήσας ἅ ἐποίησεν; εἶτα τῶν μέν ἀγαθῶν δεῖ τούτῳ χάριν εἰδέναι, ὅτι ἐμήνυσε, μισθόν ὑμῶν αὐτῷ διδόντων τήν ἄδειαν, τῆς δέ ταραχῆς καί τῶν κακῶν ὑμεῖς αἴτιοί ἐστε, ὅτι ἐζητεῖτε τούς ἠσεβηκότας; οὐ δήπουθεν, ἀλλ' αὐτό τούτου τοὐναντίον ἐτάραξε μέν οὗτος τήν πόλιν, κατεστήσατε δ' ὑμεῖς. πυνθάνομαι δ' αὐτόν μέλλειν ἀπολογήσεσθαι ὡς αἱ συνθῆκαι καί αὐτῷ εἰσι, καθάπερ καί τοῖς ἄλλοις ἀθηναίοις. καί τοῦτο πρόσχημα ποιούμενος οἴεται πολλούς ὑμῶν, δεδιότας μή λύσητε τάς συνθήκας, αὐτοῦ ἀποψηφιεῖσθαι. ὡς οὖν οὐδέν προσήκει ἀνδοκίδῃ τῶν συνθηκῶν, περί τούτου λέξω, οὔτε μά τόν δία τῶν πρός λακεδαιμονίους, ἅς ὑμεῖς συνέθεσθε, οὔτε ὧν πρός τούς ἐν [τῷ] ἄστει οἱ ἐκ πειραιῶς. οὐδενί γάρ ἡμῶν τοσούτων ὄντων τά αὐτά ἁμαρτήματα οὐδ' ὅμοια ἦν τοῖς ἀνδοκίδου, ὥστε καί τοῦτον ἡμῶν ἀπολαῦσαι. ἀλλ' οὐ μέν δή ἕνεκά γε τούτου διαφερόμενοι, ἐπειδή καί τούτῳ μετέδομεν τῶν συνθηκῶν, τότε διηλλάγημεν. οὐ γάρ ἕνεκα ἑνός ἀνδρός ἀλλ' ἕνεκα ἡμῶν τῶν ἐξ ἄστεως καί ἐκ πειραιῶς αἱ συνθῆκαι ἐγένοντο καί οἱ ὅρκοι, ἐπεί τοι δεινόν ἄν εἴη, εἰ περί ἀνδοκίδου ἀποδημοῦντος αὐτοί ἐνδεεῖς ὄντες ἐπεμελήθημεν, ὅπως ἐξαλειφθείη αὐτῷ τά ἁμαρτήματα. ἀλλά λακε δαιμόνιοι γάρ ἐν ταῖς πρός αὐτούς συνθήκαις ἐπεμελήθησαν ἀνδοκίδου, ὅτι ἔπαθον ἀγαθόν τι ὑπ' αὐτοῦ: ἀλλ' ὑμεῖς ἐπεμελήθητέ γε αὐτοῦ; ἀντί ποίας εὐεργεσίας; ὅτι πολλάκις δι' ὑμᾶς ὑπέρ τῆς πόλεως ἐκινδύνευσεν; οὐκ ἔστιν, ὦ ἄνδρες ἀθηναῖοι, τούτῳ ἀληθής αὕτη ἡ ἀπολογία, μηδ' ὑμεῖς ἐξαπατᾶσθε. οὐ γάρ τοῦτο λύειν ἐστί τά συγκείμενα, εἰ ἀνδοκίδης ἕνεκα τῶν ἰδίων ἁμαρτημάτων δίδωσι δίκην, ἀλλ' ἐάν τις ἕνεκα τῶν δημοσίων συμφορῶν ἰδίᾳ τινά τιμωρῆται. ἴσως οὖν καί κηφισίου ἀντικατηγορήσει, καί ἕξει ὅ τι λέγῃ: τά γάρ ἀληθῆ χρή λέγειν. ἀλλ' ὑμεῖς οὐκ ἄν δύναισθε τῇ αὐτῇ ψήφῳ τόν τε ἀπολογούμενον καί τόν κατηγοροῦντα κολάσαι. ἀλλά νῦν μέν περί τούτου καιρός ἐστι γνῶναι τά δίκαια, ἕτερος δέ ἥξει κηφισίῳ καί ἡμῶν ἑκάστῳ, ὧν οὗτος νῦν μεμνήσεται. μή οὖν καί δι' ἑτέραν ὀργήν τούτου ἀδικοῦντος νῦν ἀποψηφίσησθε. ἀλλά λέξει ὅτι μηνυτής ἐγένετο καί ἕτερος οὐδείς ὑμῖν ἐθελήσει μηνύειν, ἐάν κολάζητε. ἀνδοκίδης δέ ἔχει τά μήνυτρα παρ' ὑμῶν, σώσας τήν αὑτοῦ ψυχήν ἑτέρων διά ταῦτα ἀποθανόντων. τῆς μέν οὖν σωτηρίας ὑμεῖς τούτῳ αἴτιοί ἐστε, τῶν δέ κακῶν τῶνδε καί τῶν κινδύνων αὐτός ἑαυτῷ, παραβάς τά δόγματα καί τήν ἄδειαν ἐφ' ᾗ μηνυτής ἐγένετο. οὔκουν ἐξουσίαν χρή ποιεῖν τοῖς μηνυταῖς ἀδικεῖν (ἀρκεῖ γάρ τά πεποιημένα), ἀλλά παραβαίνοντας κολάζειν. καί οἱ μέν ἄλλοι μηνυταί, ὁπόσοι ἐπ' αἰσχραῖς αἰτίαις ἐξεληλεγμένοι σφᾶς αὐτούς ἐμήνυσαν, ἕν γοῦν ἐπίστανται, μή ἐνοχλεῖν τοῖς ἠδικημένοις, ἡγούμενοι ἀποδημοῦντες μέν ἀθηναῖοι καί ἐπίτιμοι δόξειν εἶναι, ἐπιδημοῦντες δέ παρά τοῖς πολίταις τοῖς ἠδικημένοις πονηροί δόξειν καί ἀσεβεῖς εἶναι. ὁ γοῦν πάντων πονηρότατος βάτραχος πλήν τούτου, γενόμενος ἐπί τῶν τριάκοντα μηνυτής καί οὐσῶν αὐτῷ συνθηκῶν καί ὅρκων καθάπερ τοῖς ἐλευσινόθεν, δείσας ὑμῶν οὕς ἠδίκησεν, ἐν ἑτέρᾳ πόλει ᾤκει. ἀνδοκίδης δέ καί αὐτούς τούς θεούς ἀδικήσας περί ἐλάττονος αὐτούς ἔθετο, εἰσιών εἰς τά ἱερά, ἤ βάτραχος τούς ἀνθρώπους. ὅστις οὖν καί πονηρότερος καί ἀμαθέστερος βατράχου ἐστί, πάνυ δεῖ ἀγαπητῶς ὑφ' ὑμῶν αὐτόν σωθῆναι. φέρε δή, εἰς τί σκεψαμένους χρή ὑμᾶς ἀνδοκίδου ἀποψηφίσασθαι; πότερον ὡς στρατιώτης ἀγαθός; ἀλλ' οὐδεπώποτ' ἐκ τῆς πόλεως ἐστρατεύσατο, οὔτε ἱππεύς οὔτε ὁπλίτης, οὔτε τριήραρχος οὔτ' ἐπιβάτης, οὔτε πρό τῆς συμφορᾶς οὔτε μετά τήν συμφοράν, πλέον ἤ τετταράκοντα ἔτη γεγονώς. καίτοι ἕτεροι φεύγοντες ἐν ἑλλησπόντῳ συνετριηράρχουν ὑμῖν. ἀναμνήσθητε δέ καί αὐτοί ἐξ ὅσων κακῶν καί πολέμου ὑμᾶς αὐτούς περιεποιήσατε καί τήν πόλιν, πολλά μέν τοῖς σώμασι πονήσαντες, πολλά δέ ἀναλώσαντες χρήματα καί ἰδίᾳ καί δημοσίᾳ, πολλούς δέ καί ἀγαθούς τῶν πολιτῶν καταθάψαντες διά τόν γενόμενον πόλεμον. ἀνδοκίδης δέ ἀπαθής τούτων τῶν κακῶν γενόμενος ... εἰς τήν σωτηρίαν τῇ πατρίδι, ἀξιοῖ νυνί μετέχειν τῆς πόλεως, ἀσεβῶν ἐν αὐτῇ. ἀλλά πλουτῶν γάρ καί δυνάμενος τοῖς χρήμασι καί βασιλεῦσιν ἐξενωμένος καί τυράννοις_ἅ νυνί κομπάσει, ἐπιστάμενος τούς ὑμετέρους τρόπους_ποίαν εἰσφοράν ... τούτῳ ἀγαθόν γένοιντο, καί ἐπιστάμενος ἐν πολλῷ σάλῳ καί κινδύνῳ τήν πόλιν γενομένην, ναυκληρῶν οὐκ ἐτόλμησεν ἐπαρθείς σῖτον εἰσάγων ὠφελῆσαι τήν πατρίδα. ἀλλά μέτοικοι μέν καί ξένοι ἕνεκα τῆς μετοικίας ὠφέλουν τήν πόλιν εἰσάγοντες: σύ δέ τί καί ἀγαθόν ποιήσας, ὦ ἀνδοκίδη, ποῖα ἁμαρτήματα ἀνακαλεσάμενος, ποῖα τροφεῖα ἀνταποδούς ... ἀθηναῖοι, μνήσθητε τά πεποιημένα ἀνδοκίδῃ, ἐνθυμήθητε δέ καί τῆς ἑορτῆς, δι' ἥν ὑπό τῶν πολλῶν προὐτιμήθητε. ἀλλ' ἐστέ γάρ ὑπό τῶν τούτου ἁμαρτημάτων ἤδη καταπλῆγες διά τό πολλάκις ἰδεῖν καί ἀκοῦσαι, ὥστε οὐδέ τά δεινά ἔτι δεινά δοκεῖ ὑμῖν εἶναι, ἀλλά προσέχετε τόν νοῦν, δοκείτω δ' ὑμῖν ἡ γνώμη ὁρᾶν ἅ οὗτος ἐποίει, καί διαγνώσεσθε ἄμεινον. οὗτος γάρ ἐνδύς στολήν μιμούμενος τά ἱερά ἐπεδείκνυ τοῖς ἀμυήτοις καί εἶπε τῇ φωνῇ τά ἀπόρρητα, τῶν δέ θεῶν, οὕς ἡμεῖς [θεούς] νομίζομεν καί θεραπεύοντες καί ἁγνεύοντες θύομεν καί προσευχόμεθα, τούτους περιέκοψε. καί ἐπί τούτοις ἰέρειαι καί ἱερεῖς στάντες κατηράσαντο πρός ἑσπέραν καί φοινικίδας ἀνέσεισαν, κατά τό νόμιμον τό παλαιόν καί ἀρχαῖον. ὡμολόγησε δέ οὗτος ποιῆσαι. ἔτι δέ παρελθών τόν νόμον ὅν ὑμεῖς ἔθεσθε, εἴργεσθαι τῶν ἱερῶν αὐτόν ὡς ἀλιτήριον ὄντα, ταῦτα πάντα βιασάμενος εἰσελήλυθεν ἡμῶν εἰς τήν πόλιν, καί ἔθυσεν ἐπί τῶν βωμῶν ὧν οὐκ ἐξῆν αὐτῷ καί ἀπήντα τοῖς ἱεροῖς περί ἅ ἠσέβησεν, εἰσῆλθεν εἰς τό ἐλευσίνιον, ἐχερνίψατο ἐκ τῆς ἱερᾶς χέρνιβος. τίνα χρή ταῦτα ἀνασχέσθαι; ποῖον φίλον, ποῖον συγγενῆ, ποῖον δημότην χρή τούτῳ χαρισάμενον κρύβδην φανερῶς τοῖς θεοῖς ἀπεχθέσθαι; νῦν οὖν χρή νομίζειν τιμωρουμένους καί ἀπαλλαττομένους ἀνδοκίδου τήν πόλιν καθαίρειν καί ἀποδιοπομπεῖσθαι καί φαρμακόν ἀποπέμπειν καί ἀλιτηρίου ἀπαλλάττεσθαι, ὡς ἕν τούτων οὗτός ἐστι. βούλομαι τοίνυν εἰπεῖν ἅ διοκλῆς ὁ ζακόρου τοῦ ἱεροφάντου, πάππος δέ ἡμέτερος, συνεβούλευσε βουλευομένοις ὑμῖν ὅ τι δεῖ χρῆσθαι μεγαρεῖ ἀνδρί ἠσεβηκότι. κελευόντων γάρ ἑτέρων ἄκριτον παραχρῆμα ἀποκτεῖναι, παρῄνεσε κρῖναι τῶν ἀνθρώπων ἕνεκα, ἵνα ἀκούσαντες καί ἰδόντες σωφρονέστεροι οἱ ἄλλοι ὦσι, τῶν δέ θεῶν ἕνεκα οἴκοθεν ἕκαστον, ἅ δεῖ τόν ἀσεβοῦντα παθεῖν, αὐτόν παρ' ἑαυτῷ κεκρικότα εἰς τό δικαστήριον εἰσιέναι. καί ὑμεῖς, ὦ ἄνδρες ἀθηναῖοι, (ἐπίστασθε γάρ ἅ δεῖ ποιῆσαι) μή ἀναπεισθῆτε ὑπό τούτου. φανερῶς ἔχετε αὐτόν ἀσεβοῦντα: εἴδετε, ἠκούσατε τά τούτου ἁμαρτήματα. ἀντιβολήσει καί ἱκετεύσει ὑμᾶς: μή ἐλεεῖτε. οὐ γάρ οἱ δικαίως ἀποθνῄσκοντες ἀλλ' οἱ ἀδίκως ἄξιοί εἰσιν ἐλεεῖσθαι. [7] {work} {αρεοπαγιτικοσ περι του σηκου απολογια.} πρότερον μέν, ὦ βουλή, ἐνόμιζον ἐξεῖναι τῷ βουλομένῳ, ἡσυχίαν ἄγοντι, μήτε δίκας ἔχειν μήτε πράγματα: νυνί δέ οὕτως ἀπροσδοκήτως αἰτίαις καί πονηροῖς συκοφάνταις περιπέπτωκα, ὥστ' εἴ πως οἷόν τε, δοκεῖ μοι δεῖν καί τούς μή γεγονότας ἤδη δεδιέναι περί τῶν μελλόντων ἔσεσθαι: διά γάρ τούς τοιούτους οἱ κίνδυνοι κοινοί γίγνονται καί τοῖς μηδέν ἀδικοῦσι καί τοῖς πολλά ἡμαρτηκόσιν. οὕτω δ' ἄπορος ὁ ἀγών μοι καθέστηκεν, ὥστε ἀπεγράφην τό μέν πρῶτον ἐλάαν ἐκ τῆς γῆς ἀφανίζειν, καί πρός τούς ἐωνημένους τούς καρπούς τῶν μορίων πυνθανόμενοι προσῇσαν: ἐπειδή δ' ἐκ τούτου τοῦ τρόπου ἀδικοῦντά με οὐδέν εὑρεῖν ἐδυνήθησαν, νυνί με σηκόν <φασιν> ἀφανίζειν, ἡγούμενοι ἐμοί μέν ταύτην τήν αἰτίαν ἀπορωτάτην εἶναι ἀπελέγξαι, αὐτοῖς δέ ἐξεῖναι μᾶλλον ὅ τι ἄν βούλωνται λέγειν. καί δεῖ με, περί ὧν οὗτος ἐπιβεβουλευκώς ἥκει, ἅμ' ὑμῖν τοῖς διαγνωσομένοις περί τοῦ πράγματος ἀκούσαντα καί περί τῆς πατρίδος καί περί τῆς οὐσίας ἀγωνίσασθαι. ὅμως δέ πειράσομαι ἐξ ἀρχῆς ὑμᾶς διδάξαι. ἦν μέν γάρ τοῦτο πεισάνδρου τό χωρίον, δημευθέν των δ' ἐκείνου τῶν ὄντων ἀπολλόδωρος ὁ μεγαρεύς δωρειάν παρά τοῦ δήμου λαβών τόν μέν ἄλλον χρόνον ἐγεώργει, ὀλίγῳ δέ πρό τῶν τριάκοντα ἀντικλῆς παρ' αὐτοῦ πριάμενος ἐξεμίσθωσεν: ἐγώ δέ παρ' ἀντικλέους εἰρήνης οὔσης ἐωνούμην. ἡγοῦμαι τοίνυν, ὦ βουλή, ἐμόν ἔργον ἀποδεῖξαι, ὡς, ἐπειδή τό χωρίον ἐκτησάμην, οὔτ' ἐλάα οὔτε σηκός ἐνῆν ἐν αὐτῷ. νομίζω γάρ τοῦ μέν προτέρου χρόνου, οὐδ' εἰ πάλαι ἐνῆσαν μυρίαι, οὐκ ἄν δικαίως ζημιοῦσθαι: εἰ γάρ μή δι' ἡμᾶς εἰσιν ἠφανισμέναι, οὐδέν προσήκει περί τῶν ἀλλοτρίων ἁμαρτημάτων ὡς ἀδικοῦντας κινδυνεύειν. πάντες γάρ ἐπίστασθε ὅτι <ὁ> πόλεμος καί ἄλλων πολλῶν αἴτιος κακῶν γεγένηται, καί τά μέν πόρρω ὑπό λακεδαιμονίων ἐτέμνετο, τά δ' ἐγγύς ὑπό τῶν φίλων διηρπάζετο: ὥστε πῶς ἄν δικαίως ὑπέρ τῶν <τότε> τῇ πόλει γεγενημένων συμφορῶν ἐγώ νυνί δίκην διδοίην; ἀλλ' ὡς καί τοῦτο τό χωρίον ἐν τῷ πολέμῳ δημευθέν ἄπρατον ἦν πλεῖν ἤ τρία ἔτη, οὐ θαυμαστόν εἰ τότε τάς μορίας ἐξέκοπτον, ἐν ᾧ οὐδέ τά ἡμέτερ' αὐτῶν φυλάττειν ἐδυνάμεθα. ἐπίστασθε δέ, ὦ βουλή, ὅσοι μάλιστα τῶν τοιούτων ἐπιμελεῖσθε, πολλά ἐν ἐκείνῳ τῷ χρόνῳ δασέα ὄντα ἰδίαις καί μορίαις ἐλάαις, ὧν νῦν τά πολλά ἐκκέκοπται καί ἡ γῆ ψιλή γεγένηται: καί τῶν αὐτῶν καί ἐν τῇ εἰρήνῃ καί ἐν τῷ πολέμῳ κεκτημένων οὐκ ἀξιοῦτε παρ' αὐτῶν, ἑτέρων ἐκκοψάντων, δίκην λαμβάνειν. καίτοι εἰ τούς διά παντός τοῦ χρόνου γεωργοῦντας τῆς αἰτίας ἀφίετε, ἦ που χρή τούς γ' ἐν τῇ εἰρήνῃ πριαμένους ἀφ' ὑμῶν ἀζημίους γενέσθαι. ἀλλά γάρ, ὦ βουλή, περί μέν τῶν πρότερον γεγενημένων πολλά ἔχων εἰπεῖν ἱκανά νομίζω τά εἰρημένα: ἐπειδή δ' ἐγώ παρέλαβον τό χωρίον, πρίν ἡμέρας πέντε γενέσθαι, ἀπεμίσθωσα καλλιστράτῳ, ἐπί πυθοδώρου ἄρχοντος: ὅς δύο ἔτη ἐγεώργησεν, οὔτε ἰδίαν ἐλάαν οὔτε μορίαν οὔτε σηκόν παραλαβών. τρίτῳ δέ [ἔτει] δημήτριος οὑτοσί ἠργάσατο ἐνιαυτόν: τῷ δέ τετάρτῳ ἀλκίᾳ ἀντισθένους ἀπελευθέρῳ ἐμίσθωσα, ὅς τέθνηκε: κᾆτα τρία ἔτη ὁμοίως καί πρωτέας ἐμισθώσατο. καί μοι δεῦρ' ἴτε. {μαρτυρεσ} ἐπειδή τοίνυν ὁ χρόνος οὗτος ἐξήκει, αὐτός γεωργῶ. φησί δέ ὁ κατήγορος ἐπί σουνιάδου ἄρχοντος σηκόν ὑπ' ἐμοῦ ἐκκεκόφθαι, ὑμῖν δέ μεμαρτυρήκασιν οἱ πρότερον ἐργαζόμενοι καί πολλά ἔτη παρ' ἐμοῦ μεμισθωμένοι μή εἶναι σηκόν ἐν τῷ χωρίῳ. καίτοι πῶς ἄν τις φανερώτερον ἐξελέγξειε ψευδόμενον τόν κατήγορον; οὐ γάρ οἷόν τε, ἅ πρότερον μή ἦν, ταῦτα τόν ὕστερον ἐργαζόμενον ἀφανίζειν. ἐγώ τοίνυν, ὦ βουλή, ἐν μέν τῷ τέως χρόνῳ, ὅσοι με φάσκοιεν δεινόν εἶναι καί ἀκριβῆ καί οὐδέν ἄν εἰκῇ καί ἀλογίστως ποιῆσαι, ἠγανάκτουν ἄν, ἡγούμενος μ' ἄλλον λέγεσθαι <ἤ> ὥς μοι προσῆκε: νῦν δέ πάντας ἄν ὑμᾶς βουλοίμην περί ἐμοῦ ταύτην τήν γνώμην ἔχειν, ἵνα ἡγῆσθέ με σκοπεῖν <ἄν>, εἴπερ τοιούτοις ἔργοις ἐπεχείρουν, καί ὅ τι κέρδος ἐγίγνετό μοι ἀφανίσαντι καί ἥτις ζημία περιποιήσαντι, καί τί ἄν λαθών διεπραξάμην καί τί ἄν φανερός γενόμενος ὑφ' ὑμῶν ἔπασχον. πάντες γάρ ἄνθρωποι τά τοιαῦτα οὐχ ὕβρεως ἀλλά κέρδους ἕνεκα ποιοῦσι, καί ὑμᾶς <τ'> εἰκός οὕτω σκοπεῖν, καί τούς ἀντιδίκους ἐκ τούτων τάς κατηγορίας ποιεῖσθαι, ἀποφαίνοντας ἥτις ὠφέλεια τοῖς ἀδικήσασιν ἐγίγνετο. οὗτος μέντοι οὐκ ἄν ἔχοι ἀποδεῖξαι οὔθ' ὡς ὑπό πενίας ἠναγκάσθην τοιούτοις ἔργοις ἐπιχειρεῖν, οὔθ' ὡς τό χωρίον μοι διεφθείρετο τοῦ σηκοῦ ὄντος, οὔθ' ὡς ἀμπέλοις ἐμποδών ἦν, οὔθ' ὡς οἰκίας ἐγγύς, οὔθ' ὡς ἐγώ ἄπειρος τῶν παρ' ὑμῖν κινδύνων. <ἐγώ δέ> εἴ τι τοιοῦτον ἔπραττον, πολλάς ἄν καί μεγάλας ἐμαυτῷ ζημίας γενομένας ἀποφήναιμι: ὅς πρῶτον μέν μεθ' ἡμέραν ἐξέκοπτον τόν σηκόν, ὥσπερ οὐ πάντας λαθεῖν δέον, ἀλλά πάντας ἀθηναίους εἰδέναι. καί εἰ μέν αἰσχρόν ἦν μόνον τό πρᾶγμα, ἴσως ἄν τις τῶν παριόντων ἠμέλησε: νῦν δ' οὐ περί αἰσχύνης ἀλλά τῆς μεγίστης ζημίας ἐκινδύνευον. πῶς δ' οὐκ ἄν ἦν ἀθλιώτατος ἀνθρώπων ἁπάντων, εἰ τούς ἐμαυτοῦ θεράποντας μηκέτι δούλους ἔμελλον ἕξειν ἀλλά δεσπότας τόν λοιπόν βίον, τοιοῦτον ἔργον συνειδότας; ὥστε εἰ καί τά μέγιστα εἰς ἐμέ ἐξημάρτανον, οὐκ ἄν οἷόν τ' ἦν δίκην με παρ' αὐτῶν λαμβάνειν: εὖ γάρ ἄν ᾔδειν, ὅτι ἐπ' ἐκείνοις ἦν καί ἐμέ τιμωρήσασθαι καί αὐτοῖς μηνύσασιν ἐλευθέροις γενέσθαι. ἔτι τοίνυν, εἰ τῶν οἰκετῶν παρέστη μοι μηδέν φροντίζειν, πῶς ἄν ἐτόλμησα τοσούτων μεμισθωμένων καί ἁπάντων συνειδότων ἀφανίσαι τόν σηκόν βραχέος μέν κέρδους ἕνεκα, προθεσμίας δέ οὐδεμιᾶς οὔσης τῷ κινδύνῳ τοῖς εἰργασμένοις ἅπασι τό χωρίον ὁμοίως προσῆκον εἶναι σῶν τόν σηκόν; [ἵν' εἴ τις αὐτούς ᾐτιᾶτο, εἶχον ἀνενεγκεῖν ὅτῳ παρέδοσαν] νῦν δέ καί ἐμέ ἀπολύσαντες φαίνονται, καί σφᾶς αὐτούς, εἴπερ ψεύδονται, μετόχους τῆς αἰτίας καθιστάντες. εἰ τοίνυν καί ταῦτα παρεσκευασάμην, πῶς ἄν οἷός τ' ἦν πάντας πεῖσαι τούς παριόντας, ἤ τούς γείτονας, οἵ οὐ μόνον ἀλλήλων ταῦτ' ἴσασιν ἅ πᾶσιν ὁρᾶν ἔξεστιν, ἀλλά καί περί ὧν ἀποκρυ πτόμεθα μηδένα εἰδέναι <ἐπειγόμενοι>, καί περί ἐκείνων πυνθάνονται; ἐμοί τοίνυν τούτων οἱ μέν φίλοι οἱ δέ διάφοροι περί τῶν ἐμῶν τυγχάνουσιν ὄντες: οὕς ἐχρῆν τοῦτον παρασχέσθαι μάρτυρας, καί μή μόνον οὕτως τολμηράς κατηγορίας ποιεῖσθαι: [ὅς φησιν] ὡς ἐγώ μέν παρειστήκειν, οἱ δ' οἰκέται ἐξέτεμνον τά πρέμνα, ἀναθέμενος δέ ὁ βοηλάτης ᾤχετο ἀπάγων τά ξύλα. καίτοι, ὦ νικόμαχε, χρῆν σε τότε καί παρακαλεῖν τούς παριόντας μάρτυρας, καί φανερόν ποιεῖν τό πρᾶγμα: καί ἐμοί μέν οὐδεμίαν ἄν ἀπολογίαν ὑπέλιπες, αὐτός δέ, εἰ μέν σοι ἐχθρός ἦν, ἐν τούτῳ τῷ τρόπῳ ἦσθα ἄν με τετιμωρημένος, εἰ δέ τῆς πόλεως ἕνεκα ἔπραττες, οὕτως ἐξελέγξας οὐκ ἄν ἐδόκεις εἶναι συκοφάντης, εἰ δέ κερδαίνειν ἐβούλου, τότ' ἄν πλεῖστον ἔλαβες: φανεροῦ γάρ ὄντος τοῦ πράγματος οὐδεμίαν ἄλλην ἡγούμην ἄν εἶναί μοι σωτηρίαν ἤ σέ πεῖσαι. τούτων τοίνυν οὐδέν ποιήσας διά τούς σούς λόγους ἀξιοῖς με ἀπολέσθαι, καί κατηγορεῖς ὡς ὑπό τῆς ἐμῆς δυνάμεως καί τῶν ἐμῶν χρημάτων οὐδείς ἐθέλει σοι μαρτυρεῖν. καίτοι εἰ φήσας μ' ἰδεῖν τήν μορίαν ἀφανίζοντα τούς ἐννέα ἄρχοντας ἐπήγαγες ἤ ἄλλους τινάς τῶν ἐξ ἀρείου πάγου, οὐκ ἄν ἑτέρων ἔδει σοι μαρτύρων: οὕτω γάρ ἄν σοι συνῄδεσαν ἀληθῆ λέγοντι, οἵπερ καί διαγιγνώσκειν ἔμελλον περί τοῦ πράγματος. δεινότατα οὖν πάσχω, ὅτ' εἰ μέν παρέσχετο μάρτυρας, τούτοις ἄν ἠξίου πιστεύειν, ἐπειδή δέ οὐκ εἰσίν αὐτῷ, ἐμοί καί ταύτην [τήν] ζημίαν οἴεται χρῆναι γενέσθαι. καί τούτου μέν οὐ θαυμάζω: οὐ γάρ δήπου συκοφαντῶν ἅμα τοιούτων τε λόγων ἀπορήσει καί μαρτύρων: ὑμᾶς δ' οὐκ ἀξιῶ τήν αὐτήν τούτῳ γνώμην ἔχειν. ἐπίστασθε γάρ ἐν τῷ πεδίῳ πολλάς μορίας οὔσας † καί πυρκαϊάς † ἐν τοῖς ἄλλοις τοῖς ἐμοῖς χωρίοις, ἅς, εἴπερ ἐπεθύμουν, πολύ ἦν ἀσφαλέστερον καί ἀφανίσαι καί ἐκκόψαι καί ἐπεργάσασθαι, ὅσῳπερ ἧττον τό ἀδίκημα πολλῶν οὐσῶν ἔμελλε δῆλον ἔσεσθαι. νῦν δ' οὕτως αὐτάς περί πολλοῦ ποιοῦμαι ὥσπερ <καί τήν πατρίδα> καί τήν ἄλλην οὐσίαν, ἡγούμενος περί ἀμφοτέρων τούτων εἶναί μοι τόν κίνδυνον. αὐτούς τοίνυν ὑμᾶς τούτων μάρτυρας παρέξομαι, ἐπιμελουμένους μέν ἑκάστου μηνός, ἐπιγνώμονας δέ πέμποντας καθ' ἕκαστον ἐνιαυτόν: ὧν οὐδείς πώποτ' ἐζημίωσέ μ' ὡς ἐργαζόμενον τά περί τάς μορίας χωρία. καίτοι οὐ δήπου τάς μέν μικράς ζημίας οὕτω περί πολλοῦ ποιοῦμαι, τούς δέ περί τοῦ σώματος κινδύνους οὕτω περί οὐδενός ἡγοῦμαι: καί τάς μέν πολλάς ἐλάας, εἰς ἅς ἐξῆν μᾶλλον ἐξαμαρτάνειν, οὕτω θεραπεύων φαίνομαι, τήν δέ μίαν, ἥν οὐχ οἷόν τ' ἦν λαθεῖν ἐξορύξαντα, ὡς ἀφανίζων νυνί κρίνομαι. πότερον δέ μοι κρεῖττον ἦν, ὦ βουλή, δημοκρατίας οὔσης παρανομεῖν ἤ ἐπί τῶν τριάκοντα; καί οὐ λέγω ὡς τότε δυνάμενος ἤ ὡς νῦν διαβεβλημένος, ἀλλά τῷ βουλομένῳ τότε μᾶλλον ἐξῆν ἀδικεῖν ἤ νυνί. ἐγώ τοίνυν οὐδ' ἐν ἐκείνῳ τῷ χρόνῳ οὔτε τοιοῦτον οὔτε ἄλλο οὐδέν κακόν ποιήσας φανήσομαι. πῶς δ' ἄν, εἰ μή πάντων ἀνθρώπων ἐμαυτῷ κακονούστατος ἦν, ὑμῶν οὕτως ἐπιμελουμένων ἐκ τούτου τήν μορίαν ἀφανίζειν ἐπεχείρησα τοῦ χωρίου, ἐν ᾧ δένδρον μέν οὐδέ ἕν ἐστι, μιᾶς δέ ἐλάας σηκός, ὡς οὗτός φησιν, ἦν, κυκλόθεν δέ ὁδός περιέχει, ἀμφοτέρωθεν δέ γείτονες περιοικοῦσιν, ἄερκτον δέ καί πανταχόθεν κάτοπτόν ἐστιν; ὥστε τίς ἄν ἀπετόλμησε, τούτων οὕτως ἐχόντων, ἐπιχειρῆσαι τοιούτῳ πράγματι; δεινόν δέ μοι δοκεῖ εἶναι ὑμᾶς μέν, οἷς ὑπό τῆς πόλεως τόν ἅπαντα χρόνον προστέτακται τῶν μορίων ἐλαῶν ἐπιμελεῖσθαι, μήθ' ὡς ἐπεργαζόμενον πώποτε ζημιῶσαί <με> μήθ' ὡς ἀφανίσαντα εἰς κίνδυνον καταστῆσαι, τοῦτον δ' ὅς οὔτε γεωργῶν ἐγγύς τυγχάνει οὔτ' ἐπιμελητής ᾑρημένος οὔθ' ἡλικίαν ἔχων εἰδέναι περί τῶν τοιούτων, ἀπογράψαι με ἐκ τῆς γῆς μορίαν ἀφανίζειν. ἐγώ τοίνυν δέομαι ὑμῶν μή τούς τοιούτους λόγους πιστοτέρους ἡγήσασθαι τῶν ἔργων, μηδέ περί ὧν αὐτοί σύνιστε, τά τοιαῦτ' ἀνασχέσθαι τῶν ἐμῶν ἐχθρῶν λεγόντων, ἐνθυμουμένους καί ἐκ τῶν εἰρημένων καί ἐκ τῆς ἄλλης πολιτείας. ἐγώ γάρ τά ἐμοί προστεταγμένα ἅπαντα προθυμότερον πεποίηκα, <ἤ> ὡς ὑπό τῆς πόλεως ἠναγκαζόμην, καί τριηραρχῶν καί εἰσφοράς εἰσφέρων καί χορηγῶν καί τἆλλα λῃτουργῶν οὐδενός ἧττον πολυτελῶς τῶν πολιτῶν. καίτοι ταῦτα μέν μετρίως ποιῶν ἀλλά μή προθύμως οὔτ' ἄν περί φυγῆς οὔτ' ἄν περί τῆς ἄλλης οὐσίας ἠγωνιζόμην, πλείω δ' ἄν ἐκεκτήμην, οὐδέν ἀδικῶν οὐδ' ἐπικίνδυνον ἐμαυτῷ καταστήσας τόν βίον: ταῦτα δέ πράξας, ἅ οὗτός μου κατηγορεῖ, ἐκέρδαινον μέν οὐδέν, ἐμαυτόν δ' εἰς κίνδυνον καθίστην. καίτοι πάντες ἄν ὁμολογήσαιτε δικαιότερον εἶναι τοῖς μεγάλοις χρῆσθαι τεκμηρίοις περί τῶν μεγάλων, καί πιστότερα ἡγεῖσθαι περί ὧν ἅπασα ἡ πόλις μαρτυρεῖ, μᾶλλον ἤ περί ὧν μόνος οὗτος κατηγορεῖ. ἔτι τοίνυν, ὦ βουλή, ἐκ τῶν ἄλλων σκέψασθε. μάρτυρας γάρ ἔχων αὐτῷ προσῆλθον, λέγων ὅτι μοι πάντες <ἔτι> εἰσίν οἱ θεράποντες, οὕς ἐκεκτήμην ἐπειδή παρέλαβον τό χωρίον, καί ἕτοιμός εἰμι, εἴ τινα βούλοιτο, παραδοῦναι βασανίζειν, ἡγούμενος οὕτως ἄν τόν ἔλεγχον ἰσχυρότερον γενέσθαι τῶν τούτου λόγων καί τῶν ἔργων τῶν ἐμῶν. οὗτος δ' οὐκ ἤθελεν, οὐδέν φάσκων πιστόν εἶναι τοῖς θεράπουσιν. ἐμοί δέ δοκεῖ <θαυμαστόν> εἶναι, εἰ περί αὑτῶν μέν οἱ βασανιζόμενοι κατηγοροῦσιν, εὖ εἰδότες ὅτι ἀποθανοῦνται, περί δέ τῶν δεσποτῶν, οἷς πεφύκασι κακονούστατοι, μᾶλλον ἄν ἕλοιντο ἀνέχεσθαι βασανιζόμενοι ἤ κατειπόντες ἀπηλλάχθαι τῶν παρόντων κακῶν. καί μέν δή, ὦ βουλή, φανερόν εἶναι <πᾶσιν> ἡγοῦμαι ὅτι, εἰ νικομάχου ἐξαιτοῦντος τούς ἀνθρώπους μή παρεδίδουν, ἐδόκουν ἄν ἐμαυτῷ συνειδέναι: ἐπειδή τοίνυν ἐμοῦ παραδιδόντος οὗτος παραλαβεῖν οὐκ ἤθελε, δίκαιον καί περί τούτου τήν αὐτήν γνώμην σχεῖν, ἄλλως τε καί τοῦ κινδύνου οὐκ ἴσου ἀμφοτέροις ὄντος. περί ἐμοῦ μέν γάρ εἰ ἔλεγον ἅ οὗτος ἐβούλετο, οὐδ' ἄν ἀπολογήσασθαί μοι ἐξεγένετο: τούτῳ δ' εἰ μή ὡμολόγουν, οὐδεμιᾷ ζημίᾳ ἔνοχος ἦν. ὥστε πολύ μᾶλλον τοῦτον παραλαμβάνειν ἐχρῆν ἤ ἐμέ παραδοῦναι προσῆκεν. ἐγώ τοίνυν εἰς τοῦτο προθυμίας ἀφικόμην, ἡγούμενος μετ' ἐμοῦ εἶναι καί ἐκ βασάνων καί ἐκ μαρτύρων καί ἐκ τεκμηρίων ὑμᾶς περί τοῦ πράγματος τἀληθῆ πυθέσθαι. ἐνθυμεῖσθαι δέ χρή, ὦ βουλή, ποτέροις χρή πιστεύειν μᾶλλον, οἷς πολλοί μεμαρτυρήκασιν ἤ ᾧ μηδείς τετόλμηκε, καί πότερον εἰκός μᾶλλον τοῦτον ἀκινδύνως ψεύδεσθαι ἤ μετά τοσούτου κινδύνου τοιοῦτον ἐμέ ἔργον ἐργάσασθαι, καί πότερον οἴεσθε αὐτόν ὑπέρ τῆς πόλεως βοηθεῖν ἤ συκοφαντοῦντα αἰτιάσασθαι; ἐγώ μέν <γάρ ἐγνωκέναι> ὑμᾶς ἡγοῦμαι ὅτι νικόμαχος ὑπό τῶν ἐχθρῶν πεισθείς τῶν ἐμῶν τοῦτον τόν ἀγῶνα ἀγωνίζεται, οὐχ ὡς ἀδικοῦντα ἐλπίζων ἀποδείξειν, ἀλλ' ὡς ἀργύριον παρ' ἐμοῦ λήψεσθαι προσδοκῶν. ὅσῳ γάρ <οἱ> τοιοῦτοί εἰσιν ἐπαιτιώτατοι καί ἀπορώτατοι τῶν κινδύνων, τοσούτῳ πάντες αὐτούς φεύγουσι μάλιστα. ἐγώ δέ, ὦ βουλή, οὐκ ἠξίουν, ἀλλ' ἐπειδήπερ με ᾐτιάσατο, παρέσχον ἐμαυτόν ὅ τι βούλεσθε χρῆσθαι, καί τούτου ἕνεκα τοῦ κινδύνου οὐδενί ἐγώ τῶν ἐχθρῶν διηλλάγην, οἵ ἐμέ ἥδιον κακῶς λέγουσιν ἤ σφᾶς αὐτούς ἐπαινοῦσι, καί φανερῶς μέν οὐδείς πώποτε ἐμέ αὐτῶν ἐπεχείρησε ποιῆσαι κακόν οὐδέν, τοιούτους δέ ἐπιπέμπουσί μοι, οἷς ὑμεῖς οὐκ ἄν δικαίως πιστεύοιτε. πάντων γάρ ἀθλιώτατος ἄν γενοίμην, εἰ φυγάς ἀδίκως καταστήσομαι, ἄπαις μέν ὤν καί μόνος, ἐρήμου δέ τοῦ οἴκου γενομένου, μητρός δέ πάντων ἐνδεοῦς <οὔσης>, πατρίδος δέ τοιαύτης ἐπ' αἰσχίσταις στερηθείς αἰτίαις, πολλάς μέν ναυμαχίας ὑπέρ αὐτῆς νεναυμαχηκώς, πολλάς δέ μάχας μεμαχημένος, κόσμιον δ' ἐμαυτόν καί ἐν δημοκρατίᾳ καί ἐν ὀλιγαρχίᾳ παρασχών. ἀλλά γάρ, ὦ βουλή, ταῦτα μέν ἐνθάδε οὐκ οἶδ' ὅ τι δεῖ λέγειν: ἀπέδειξα δ' ὑμῖν ὡς οὐκ ἐνῆν σηκός ἐν τῷ χωρίῳ, καί μάρτυρας παρεσχόμην καί τεκμήρια. ἅ χρή μεμνημένους διαγιγνώσκειν περί τοῦ πράγματος, καί ἀξιοῦν παρά τούτου πυθέσθαι ὅτου ἕνεκα, ἐξόν ἐπ' αὐτοφώρῳ ἐλέγξαι, τοσούτῳ χρόνῳ ὕστερον εἰς τοσοῦτόν με κατέστησεν ἀγῶνα, καί μάρτυρα οὐδένα παρασχόμενος ἐκ τῶν λόγων ζητεῖ πιστός γενέσθαι, ἐξόν αὐτοῖς τοῖς ἔργοις ἀδικοῦντα ἀποδεῖξαι, καί ἐμοῦ ἅπαντας διδόντος τούς θεράποντας, οὕς φησι παραγενέσθαι, παραλαβεῖν οὐκ ἤθελεν. [8] {work} {κατηγορια προσ τουσ συνουσιαστασ κακολογιων} ἐπιτήδειόν μοι δοκῶ καιρόν εἰληφέναι περί ὧν εἰπεῖν ἐβουλόμην πάλαι: πάρεισι μέν γάρ οἷς ἐπεγκαλῶ, πάρεισι δέ ὧν ἐναντίον ἐπιθυμῶ μέμψασθαι τοῖς ἀδικοῦσιν ἐμέ. καίτοι πολλῷ πλείων ἐστί σπουδή πρός τούτους: τούς μέν γάρ <παρ'> οὐδέν οἶμαι τιμήσειν, εἰ τοῖς ἐπιτηδείοις ἀνεπιτήδειοι δόξουσιν εἶναι (τήν γάρ ἀρχήν οὐδ' ἄν ἐπεχείρουν ἐξαμαρτάνειν εἰς ἐμέ), τοῖς δέ βουλοίμην ἄν δόξαι μηδέν ἀδικῶν τούτους ὑπό τούτων ἀδικεῖσθαι πρότερον. ἀνιαρόν μέν οὖν ἀναγκάζεσθαι λέγειν περί τούτων, ἀδύνατον δέ μή λέγειν, ὅταν ἐναντίον τῆς ἐλπίδος κακῶς πάσχω καί τούς δοκοῦντας εἶναι φίλους ἀδικοῦντας εὑρίσκω. πρῶτον μέν οὖν, ἵνα μή τις ὑμῶν τάχα δή βοηθῶν οἷς ἐξημάρτηκε πρόφασιν πορίσηται τῆς ἁμαρτίας, εἰπάτω νῦν τίς ὑμῶν ὑπ' ἐμοῦ κακῶς ἀκήκοεν ἤ πέπονθεν, ἤ τίς ἐμοῦ δεηθείς οὐκ ἔτυχεν ὧν ἐγώ τε δυνατός ἦν κἀκεῖνος ἐπήγγειλε. _τί δῆτά με κακῶς τά μέν λέγειν τά δέ ποιεῖν ἐπιχειρεῖτε, καί ταῦτα πρός τούτους ἡμᾶς διαβάλλειν, οὕς πρός ἡμᾶς αὐτούς διεβάλλετε; ... καί τοιούτως ἐνοχλεῖ, ὥστε περί πλείονος ἐποιήσατο δοκεῖν ἐμοῦ κήδεσθαι μᾶλλον ἤ μου κατειπεῖν. ἅ δ' ἔλεγε, πάντα μέν οὐκ ἄν εἴποιμι (καί γάρ ἀκούων ἠχθόμην) οὐδ' ἄν ὑμῖν ἐπικαλῶν, ὅ τι ἐλέγετε κατ' ἐμοῦ, ταὐτά λέξαιμι: καί γάρ ἄν ἀπολύοιμι τῆς αἰτίας ὑμᾶς, εἴπερ ὑμῖν ταὐτά λέγοιμι περί ἐμαυτοῦ: ἅ δέ ὑβρίζειν οἰόμενοι ἐμέ καταγελάστους ὑμᾶς αὐτούς ἐποιεῖτε, ταῦτα λέξω. βίᾳ γάρ ὑμῖν ἐφάσκετέ με ξυνεῖναι καί διαλέγεσθαι, καί πάντα ποιοῦντες οὐκ ἔχειν ὅπως ἀπαλλαγῆτέ μου, καί τό τελευταῖον ἀκόντων ὑμῶν ἐλευσῖνάδε ξυνθεωρεῖν. καί ταῦτα λέγοντες οἴεσθε μέν ἐμέ κακολογεῖν, ἀποφαίνετε δέ σκαιοτάτους ἑαυτούς, οἵτινες τόν αὐτόν ἄνδρα λάθρα μέν ὑπό τόν αὐτόν χρόνον ἐλοιδορεῖτε, φανερῶς δέ φίλον ἐνομίζετε. χρῆν γάρ ὑμᾶς ἤ μή κακῶς λέγειν ἤ μή ξυνεῖναι, καί ταῦτα φανερῶς ἀπειπόντας ὁμιλίαν. εἰ δέ αἰσχρόν ἡγεῖσθε τοῦτο, πῶς αἰσχρόν ἦν ὑμῖν ξυνεῖναι, πρός ὅν οὐδέ ἀπειπεῖν καλόν ἡγεῖσθε; καί μήν οὐδέν αὐτός ἐξηῦρον ὁπόθεν ἄν εἰκότως ὑπερείδετε τήν ἐμήν ὁμιλίαν. οὔτε γάρ ὑμᾶς σοφωτάτους <μέν> ἑώρων ὄντας, ἐμαυτόν δ' ἀμαθέστατον, οὐ μήν οὐδέ πολυφίλους ὑμᾶς, ἐμαυτόν δ' ἔρημον φίλων, οὐδ' αὖ πλουτοῦντας, ἐμέ δέ πενόμενον, οὐδ' αὖ ὑμᾶς μέν ὑπερευδοκιμοῦντας, ἐμαυτόν δέ διαβεβλημένον, οὐδέ τά μέν ἐμά πράγματα κινδυνεύοντα, τά δ' ὑμέτερα ἀσφαλῶς ἔχοντα. πόθεν ἄν οὖν εἰκότως ὑπώπτευον ἄχθεσθαί μοι συνόντι; καί ταῦτα δ' ὅτε πρός τούς τελευταίους ἐλέγετ' οὐκ ᾤεσθε ἀπαγγελεῖν ἡμῖν, κἀνταῦθα σόφισμα καλόν ἡγούμενοι περιήλθετε πάντας ὑμῶν αὐτῶν κατηγοροῦντες ὅτι πονηροῖς ἑκόντες ὁμιλεῖτε. περί μέν οὖν τοῦ λέγοντος οὐδέν ἄν περαίνοιτε πυνθανόμενοι. πρῶτον μέν γάρ εἰδότες ἐρήσεσθε τόν εἰπόντα μοι: πῶς γάρ οὐκ ἴστε πρός ὅν ἐλέγετε τόν λόγον; ἔπειτα κακός ἄν εἴην, εἰ ταὐτά ποιήσαιμι αὐτόν ἅπερ ἐκεῖνος ὑμᾶς. οὐ γάρ ἐπί τοῖς αὐτοῖς ἐκεῖνος ἡμῖν ἀπήγγελλεν, ἐφ' οἷσπερ ὑμεῖς ἐλέγετε πρός ἐκεῖνον. ἐκεῖνος μέν γάρ ἐμοί χαριζόμενος ἀπήγγειλε τοῖς ἐμοῖς ἀναγκαίοις, ὑμεῖς δέ βλάπτειν ἐμέ βουλόμενοι πρός ἐκεῖνον ἐλέγετε. καί ταῦτα εἰ μέν ἠπίστουν, ἐξελέγχειν ἄν ἐζήτουν: νῦν δέ (ξυμβαίνει γάρ καί ταῦτα τοῖς πρό τοῦ καί ἐμοί σημεῖα ταῦτα μέν ἐκείνων ἐστίν, ἐκεῖνα δέ τούτων ἱκανά) πρῶτον μέν ἅπαντα δι' ὑμῶν πράξαντά με περί τῆς θέσεως τοῦ ἵππου πρός ἡγέμαχον, κάμνοντα τόν ἵππον ἀνάγειν με βουλόμενον διόδωρος οὗτος ἀποτρέπειν ἐπειρᾶτο, φάσκων οὐδέν ἀντιλέξειν περί τῶν δώδεκα μνῶν πολυκλέα, ἀλλ' ἀποδώσειν. τότε λέγων ταῦτα, μετά τόν θάνατον τοῦ ἵππου κατέστη τελευτῶν ἀντίδικος μετά τούτων, λέγων ὡς οὐ δίκαιόν με εἴη κομίσασθαι τό ἀργύριον. καίτοιγε σφῶν γε αὐτῶν κατηγόρουν. εἰ γάρ ἅ μετά τούτων <ἔπραττον> ἀδικουμένῳ μοι μηδέν ἦν δίκαιον εἰπεῖν, ἦ που καλῶς συνέπραττον. καί ἐγώ μέν ᾤμην φιλοσοφοῦντας αὐτούς περί τοῦ πράγματος ἀντιλέγειν τόν ἐναντίον λόγον: οἱ δ' ἄρα οὐκ ἀντέλεγον ἀλλ' ἀντέπραττον, καί διά τοῦτο ἀντέλεγον, ἵνα τόν ἐμόν λόγον εἰδείη πολυκλῆς: ἐδηλώθη γάρ ταῦτα. παρόντων τῶν διαιτητῶν ὀργιζόμενος ὁ πολυκλῆς εἶπεν ὅτι καί τοῖς ἐμοῖς ἐπιτηδείοις ἀδικεῖν δοκοίην, ὡς πρός ἐκεῖνον λέγοιεν. ἆρά γε ταῦτα ξυμβαίνει τοῖς ἀπαγγελλομένοις; ὁ γάρ αὐτός ἀπήγγειλεν ὡς τούς ὑπέρ ἐμοῦ μέλλοντας λέγειν ἀποτρέπειν φάσκοιτε, τούς δέ τινας ἤδη κωλύσαιτε. καί ταῦτα τί με δεῖ φανερώτερον ἐξελέγχειν ἔτι; φέρε γάρ, ᾔδη ποτ' ἐκεῖνος ὅτι κλειτοδίκου δεηθείς ἐπιλέγειν οὐκ ἔτυχον; οὐ γάρ δή παρῆν τούτοις: ἐπεί τί κέρδος ἦν αὐτῷ διαβάλλειν ἐμέ πρός ὑμᾶς οὕτω προθύμως, ὥστε σπουδάσαι πρός τούς ἐμούς ἀναγκαίους πλάσασθαι ταῦτα; γιγνώσκω δέ νῦν ἤδη καί πάλαι ζητοῦντας πρόφασιν ἡνίκα θρασύμαχον ὑμᾶς ἐφάσκετε κακῶς λέγειν δι' ἐμέ. καί ἐγώ μέν ἠρώτων αὐτόν εἰ δι' ἐμέ κακῶς λέγοι διόδωρον: ὁ δέ τοσοῦτον ὑπερεῖδε τό δι' ἐμέ: πολλοῦ γάρ δεῖν ἔφη δι' ὁντινοῦν εἰρηκέναι διόδωρον κακῶς. καί ταῦτα προσάγοντος ἐμοῦ πρόθυμος ὁ θρασύμαχος ἦν ἐξελέγχεσθαι, περί ὧν οὗτος ἔλεγεν: οὗτος δέ πάντ' ἄν μᾶλλον διεπράττετο. μετά τοῦτο αὐτοκράτης ἐμοῦ παρόντος θρασυμάχῳ ἔλεγεν εὐρυπτόλεμον αὐτῷ μέμφεσθαι, φάσκοντα κακῶς ἀκούειν ὑπ' αὐτοῦ: τόν ἀπαγγέλλοντα δέ εἶναι μηνόφιλον. εὐθύς δ' ἐκεῖνος ἐπί τόν μηνόφιλον ἐβάδιζε μετ' ἐμοῦ. κἀκεῖνος οὔτε ἀκοῦσαι πώποτε ἔφασκεν οὔτε ἀπαγγεῖλαι πρός εὐρυπτόλεμον, καί οὐ ταῦτα μόνον, ἀλλ' οὐδέ διειλέχθαι πολλοῦ χρόνου. τοιαύτας προφάσεις προφασιζόμενοι τότε μέν ἐκ τῆς ἐμῆς καί θρασυμάχου συνουσίας ἐστέ φανεροί, νῦν δέ ἐπειδή ἐκλελοίπασιν ὑμᾶς αἱ προφάσεις, ἐλευθεριώτερόν με κακῶσαι λείπετε ἤδη οὐδέν. χρῆν μέν οὖν τότε με γιγνώσκειν ὀφειλόμενόν μοι ταῦτα παθεῖν, ὅτε καί πρός ἐμέ περί ὑμῶν αὐτῶν ἐλέγετε κακῶς: ἔπειτα καί περί πολυκλέους, ᾧ νυνί βοηθεῖτε, πάντ' εἴρηκα πρός ὑμᾶς. κατά τί δῆτα ταῦτα <οὐκ> ἐφυλαττόμην; εὔηθές τι ἔπαθον. ᾤμην γάρ ἀπόθετος ὑμῖν εἶναι φίλος τοῦ μηδέν ἀκοῦσαι κακόν δι' αὐτό τοῦτο, διότι πρός ἐμέ τούς ἄλλους ἐλέγετε κακῶς, παρακαταθήκην ἔχων ὑμῶν παρ' ἑκάστου λόγους πονηρούς περί ἀλλήλων. ἐγώ τοίνυν ἑκών ὑμῖν ἐξίσταμαι τῆς φιλίας, ἐπεί τοι μά τούς θεούς οὐκ οἶδ' ὅ τι ζημιωθήσομαι μή ξυνών ὑμῖν: οὐδέ γάρ ὠφελούμην ξυνών. πότερον γάρ, ὅταν ᾖ τί μοι πρᾶγμα, τότε ποθέσομαι τόν ἐροῦντα καί τούς μαρτυρήσοντας; καί νῦν ἀντί μέν τοῦ λέγειν ὑπέρ ἐμοῦ τόν λέγοντα πειρᾶσθε κωλύειν, ἀντί δέ τοῦ βοηθεῖν ἐμοί καί μαρτυρεῖν τά δίκαια ξύνεστε τοῖς ἐμοῖς ἀντιδίκοις καί μαρτυρεῖτε. ἀλλ' ὡς εὐνοοῦντες ἐμοί τά βέλτιστα ἐρεῖτε περί ἐμοῦ; ἀλλά καί νῦν ὑμεῖς με μόνοι κακῶς λέγετε. τό μέν οὖν ἐμόν οὐκ ἐμποδών ὑμῖν ἔσται. τοιοῦτον δ' ἄρα πρός ὑμᾶς αὐτούς πείσεσθε, ἐπειδή περ ὑμῖν ἔθος ἐστίν ἕνα τῶν ξυνόντων ἀεί κακῶς λέγειν καί ποιεῖν: ἐπειδάν ὑμῖν ἐγώ μή ξυνῶ, πρός ὑμᾶς αὐτούς τρέψεσθε, κἄπειτα καθ' ἕνα ἕκαστον ὑμῖν αὐτοῖς ἀπεχθήσεσθε, τό δέ τελευταῖον εἷς ὁ λειπόμενος αὐτός αὑτόν κακῶς ἐρεῖ. κερδανῶ δέ τοσοῦτον, ὅτι πρῶτος νῦν ὑμῶν ἀπαλλαγείς ἐλάχιστα κακῶς ὑφ' ὑμῶν πείσομαι: τούς μέν γάρ χρωμένους ὑμῖν κακῶς καί λέγετε καί ποιεῖτε, τῶν δέ μή χρωμένων οὐδένα πώποτε. [9] {work} {υπερ του στρατιωτου} τί ποτε διανοηθέντες οἱ ἀντίδικοι τοῦ μέν πράγματος παρημελήκασι, τόν δέ τρόπον μου ἐπεχείρησαν διαβάλλειν; πότερον ἀγνοοῦντες ὅτι περί τοῦ πράγματος προσήκει λέγειν; ἤ τόδε μέν ἐπίστανται, ἡγούμενοι δέ λήσειν περί τοῦ παντός πλείω λόγον ἤ τοῦ προσήκοντος ποιοῦνται; ὅτι μέν οὐκ ἐμοῦ καταφρονήσαντες ἀλλά τοῦ πράγματος τούς λόγους ποιοῦνται, σαφῶς ἐπίσταμαι: εἰ μέντοι ὑμᾶς οἴονται δι' ἄγνοιαν ὑπό τῶν διαβολῶν πεισθέντας καταψηφιεῖσθαί μου, τοῦτ' ἄν θαυμάσαιμι. ᾤμην μέν οὖν, ὦ ἄνδρες δικασταί, περί τοῦ ἐγκλήματος, οὐ περί τοῦ τρόπου τόν ἀγῶνά μοι προκεῖσθαι: διαβαλλόντων δέ με τῶν ἀντιδίκων ἀναγκαῖόν ἐστι περί πάντων <τήν> ἀπολογίαν ποιήσασθαι. πρῶτον μέν οὖν περί τῆς ἀπογραφῆς ὑμᾶς διδάξω. ἀφικόμενος προπέρυσιν εἰς τήν πόλιν, οὔπω δύο μῆνας ἐπιδεδημηκώς κατελέγην στρατιώτης. αἰσθόμενος δέ τό πραχθέν ὑπετοπούμην εὐθέως ἐπί μηδενί ὑγιεῖ κατειλέχθαι. προσελθών οὖν τῷ στρατηγῷ ἐδήλωσα ὅτι ἐστρατευμένος εἴην, ἔτυχον δέ οὐδενός τῶν μετρίων. προπηλακιζόμενος δέ ἠγανάκτουν μέν, ἡσυχίαν δ' εἶχον. ἀπορού μενος δέ καί συμβουλευόμενός τινι τῶν πολιτῶν τί χρήσωμαι τῷ πράγματι, ἐπυθόμην ὡς καί δήσειν με ἀπειλοῖεν, λέγοντες ὅτι οὐδέν ἐλάττω χρόνον καλλικράτους πολύαινος ἐνδημοίη. κἀμοί μέν τά προειρημένα διείλεκτο ἐπί τῇ φιλίου τραπέζῃ: οἱ δέ μετά κτησικλέους τοῦ ἄρχοντος, ἀπαγγείλαντός τινος ὡς ἐγώ λοιδοροῖμι, τοῦ νόμου ἀπαγορεύοντος ἐάν τις ἀρχήν ἐν συνεδρίῳ λοιδορῇ, παρά τόν νόμον ζημιῶσαι ἠξίωσαν. ἐπιβαλόντες δέ τό ἀργύριον πράξασθαι μέν οὐκ ἐπεχείρησαν, ἐξιούσης δέ τῆς ἀρχῆς γράψαντες εἰς λεύκωμα τοῖς ταμίαις παρέδοσαν. οἵδε μέν τάδε διεπράξαντο: οἱ δέ ταμίαι οὐδέν ὅμοιον τοῖσδε διανοηθέντες, ἀνακαλεσάμενοι [δέ] τούς παραδόντας τήν γραφήν, ἐσκοποῦντο τῆς αἰτίας τήν πρόφασιν. ἀκούσαντες δέ τό γεγενημένον, ἐννοούμενοι οἷα πεπονθώς ἦν, τό μέν πρῶτον ἔπειθον αὐτούς ἀφεῖναι, διδάσκοντες ὡς οὐκ ἐπιεικές εἴη τῶν πολιτῶν τινας διά τάς ἔχθρας ἀναγράφεσθαι, ἀποροῦντες δέ μεταπεῖσαι αὐτούς, τόν παρ' ὑμῶν κίνδυνον ὑποστάντες ἄκυρον τήν ζημίαν ἔκριναν ... ὅτι μέν οὖν ἀφείθην ὑπό τῶν ταμιῶν, ἐπίστασθε: προσήκειν δέ ἡγούμενος καί διά ταύτην τήν ἀπόδειξιν ἀπηλλάχθαι τοῦ ἐγκλήματος, ἔτι πλείονας καί νόμους καί ἄλλας δικαιώσεις παρασχήσομαι. καί μοι λαβέ τόν νόμον. {νομοσ} τοῦ μέν νόμου διαρρήδην ἀγορεύοντος τούς ἐν τῷ συνεδρίῳ λοιδοροῦντας ζημιοῦν ἀκηκόατε: ἐγώ δ' ὅτι μέν οὐκ εἰσῆλθον εἰς τό ἀρχεῖον, μάρτυρας παρεσχόμην, ἀδίκως δέ ζημιωθείς οὔτ' ὀφείλω οὔτ' ἐκτεῖσαι δίκαιός εἰμι. εἰ γάρ φανερός εἰμι μή ἐλθών εἰς τό συνέδριον, ὁ δέ νόμος τούς ἐντός πλημμελοῦντας ἀγορεύει τήν ζημίαν ὀφείλειν, ἠδικηκώς μέν οὐδέν φαίνομαι, ἔχθρᾳ δέ ἄνευ τούτου παραλόγως ζημιωθείς. συνέγνωσαν δέ καί αὐτοί σφίσιν ὡς ἠδικηκότες: οὔτε γάρ εὐθύνας ὑπέσχον, οὔτε εἰς δικαστήριον εἰσελθόντες τά πραχθέντα ψήφῳ κύρια κατέστησαν. εἰ δ' οὖν ἐζημίωσαν μέν οἵδε προσηκόντως, ἐκύρωσαν δ' ἐν ὑμῖν τήν ἐπιβολήν, τῶν ταμιῶν ἀφέντων εἰκότως ἄν τοῦ ἐγκλήματος ἀπηλλαγμένος εἴην. εἰ μέν γάρ <μή> κύριοι ἦσαν πράξασθαι ἤ ἀφεῖναι, ἐννόμως ζημιωθείς εὐλόγως ἄν ὤφειλον: εἰ δ' ἔξεστι μέν αὐτοῖς ἀφεῖναι, διδόασι δέ λόγους ὑπέρ ὧν ἄν διαχειρίζωσιν, εἴ τι ἠδικήκασι, τῆς προσηκούσης ῥᾳδίως δίκης τεύξονται. ὧι μέν τρόπῳ παρεδόθην καί ἐζημιώθην, ἐπίστασθε: δεῖ δ' ὑμᾶς μή μόνον τοῦ ἐγκλήματος τήν αἰτίαν ἀλλά καί τῆς ἔχθρας τήν πρόφασιν εἰδέναι. σωστράτῳ γάρ φίλος ἐγενόμην πρότερον μέν τῆς τούτων ἔχθρας, εἰδώς δέ περί τήν πόλιν ἄξιον λόγου γεγενημένον. γνώριμος δέ γενόμενος διά τῆς ἐκείνου δυναστείας οὔτ' ἐχθρόν ἐτιμωρησάμην οὔτε φίλον εὐεργέτησα: ζῶντος μέν γάρ καί ἀνάγκῃ διά τήν ἡλικίαν ἐσχόλαζον, ἐκλιπόντος δέ τόν βίον οὔτε λόγῳ οὔτε ἔργῳ ἔβλαψα οὐδένα τῶν κατηγορούντων, ἔχω δέ καί τοιαῦτα εἰπεῖν, ἐξ ὧν ὠφελοίμην ἄν πολύ δικαιότερον ὑπό τῶν ἀντιδίκων ἤ κακῶς πάσχοιμι. τήν μέν οὖν ὀργήν διά τά προειρημένα συνεστήσαντο, προφάσεως οὐδεμιᾶς πρός ἔχθραν ὑπαρχούσης. ὀμόσαντες μέν οὖν τούς ἀστρατεύτους καταλέξειν παρέβησαν τούς ὅρκους, προὔθεσαν δέ τῷ πλήθει βουλεύσασθαι περί τοῦ σώματος, ζημιώσαντες μέν ὡς τήν ἀρχήν λοιδοροῦντα, κατολιγωρήσαντες δέ τοῦ δικαίου, βιαζόμενοι βλάπτειν ἐξ ἅπαντος λόγου: τί δ' ἄν ἔπραξαν μέλλοντες μεγάλα μέν ἐμέ βλάψειν, πολλά δ' ἑαυτούς ὠφελήσειν, οἵτινες οὐδέ τοῦ ἑτέρου τούτων ὑπάρχοντος πάντα περί ἐλάττονος ποιοῦνται τοῦ ἀδικεῖν; ἀλλά γάρ [εἰ] κατεφρόνησαν τοῦ ὑμετέρου πλήθους, οὐδέ φοβηθῆναι τούς θεούς ἠξίωσαν, ἀλλ' οὕτως ὀλιγώρως καί παρανόμως προσηνέχθησαν, ὥστε ἀπολογήσασθαι μέν περί τῶν πεπραγμένων οὐδ' ἐπεχείρησαν, τό δέ τελευταῖον, νομίζοντες οὐχ ἱκανῶς με τετιμωρῆσθαι, τό πέρας ἐκ τῆς πόλεως ἐξήλασαν. διατεθέντες δέ οὕτω παρανόμως καί βιαίως, ἐπικρύψασθαι τήν ἀδικίαν περί οὐδενός ἐποιήσαντο, παραγαγόντες δέ πάλιν περί τῶν αὐτῶν ἠδικηκότα με οὐδέν ἐπιδεικνύουσι καί λοιδοροῦσι, τοῖς μέν ἐμοῖς ἐπιτηδεύμασιν οὐ προσηκούσας διαβολάς ἐπιφέροντες, τοῖς δ' αὑτῶν τρόποις τά οἰκείας καί συνήθεις. οἵδε μέν οὖν ἐκ παντός [τοῦ] τρόπου προθυμοῦνταί με τῇ δίκῃ ἁλῶναι: ὑμεῖς δέ μήτε ταῖς τούτων διαβολαῖς ἐπαρθέντες ἐμοῦ καταψηφίσησθε, μήτε τούς βέλτιον καί δικαίως βουλευσαμένους ἀκύρους καταστήσητε. οἱ ταμίαι γάρ ἅπαντα καί κατά τούς νόμους καί κατά τό εἰκός ἔπραξαν, καί ἠδικηκότες μέν οὐδέν φαίνονται, λόγον δέ πλεῖστον τοῦ δικαίου ποιησάμενοι. τούτων μέν οὖν ἀδικούντων μετρίως [ἄν] ἠγανάκτουν, ἡγούμενος τετάχθαι τούς μέν ἐχθρούς κακῶς ποιεῖν, τούς δέ φίλους εὖ: παρ' ὑμῶν δέ τοῦ δικαίου στερηθείς πολύ ἄν μᾶλλον λυπηθείην. δι' ἔχθραν μέν γάρ οὐ δόξω κακῶς πεπονθέναι, διά κακίαν δέ τῆς πόλεως. λόγῳ μέν οὖν περί τῆς ἀπογραφῆς ἀγωνίζομαι, ἔργῳ δέ περί πολιτείας. τυχών μέν γάρ τῶν δικαίων (πιστεύω δέ τῇ ὑμετέρᾳ γνώμῃ) μείναιμι ἄν <ἐν> τῇ πόλει: παραχθείς δέ ὑπό τῶνδε εἰ ἀδίκως ἁλοίην, ἀποδραίην ἄν. τίνι γάρ ἐπαρθέντα ἐλπίδι δεῖ με συμπολιτεύεσθαι, ἤ τί με χρή διανοηθέντα, εἰδότα μέν τῶν ἀντιδίκων τήν προθυμίαν, ἀποροῦντα δ' ὅθεν χρή τῶν δικαίων τινός τυχεῖν; περί πλείστου οὖν ποιησάμενοι τό δίκαιον, καί ἐνθυμηθέντες ὅτι καί ὑπέρ τῶν περιφανῶν ἀδικημάτων συγγνώμην ποιεῖσθε, τούς μηδέν ἀδικήσαντας διά τάς ἔχθρας μή περιίδητε ἀδίκως τοῖς μεγίστοις ἀτυχήμασι περιπεσόντας. [10] {work} {κατα θεομνηστου} μαρτύρων μέν οὐκ ἀπορίαν μοι ἔσεσθαι δοκῶ, ὦ ἄνδρες δικασταί: πολλούς γάρ ὑμῶν ὁρῶ δικάζοντας τῶν τότε παρόντων, ὅτε λυσίθεος θεόμνηστον εἰσήγγελλε τά ὅπλα ἀποβεβληκότα, οὐκ ἐξόν αὐτῷ, δημηγορεῖν: ἐν ἐκείνῳ γάρ τῷ ἀγῶνι τόν πατέρα μ' ἔφασκεν ἀπεκτονέναι τόν ἐμαυτοῦ. ἐγώ δ', εἰ μέν τόν ἑαυτοῦ με ἀπεκτονέναι ᾐτιᾶτο, συγγνώμην ἄν εἶχον αὐτῷ τῶν εἰρημένων (φαῦλον γάρ <ἄν> αὐτό καί οὐδενός ἄξιον ἡγούμην): οὐδ' εἴ τι ἄλλο τῶν ἀπορρήτων ἤκουσα, οὐκ ἄν ἐπεξῆλθον αὐτῷ (ἀνελευθέρων γάρ καί λίαν φιλοδίκων εἶναι νομίζω κακηγορίας δικάζεσθαι): νυνί δέ αἰσχρόν <τέ> μοι εἶναι δοκεῖ περί τοῦ πατρός, οὕτω πολλοῦ ἀξίου γεγενημένου καί ἡμῖν καί τῇ πόλει, μή τιμωρήσασθαι τόν ταῦτ' εἰρηκότα, καί παρ' ὑμῶν εἰδέναι βούλομαι πότερον δώσει δίκην, ἤ τούτῳ μόνῳ ἀθηναίων ἐξαίρετόν ἐστι καί ποιεῖν καί λέγειν παρά τούς νόμους ὅ τι ἄν βούληται. ἐμοί γάρ, ὦ ἄνδρες δικασταί, ἔτη ἐστί <δύο καί> τριάκοντα, ἐξ ὅτου <δ'> ὑμεῖς κατεληλύθατε, εἰκοστόν τουτί. φαίνομαι οὖν τρισκαιδεκέτης ὤν ὅτε ὁ πατήρ ὑπό τῶν τριάκοντα ἀπέθνῃσκε. ταύτην δέ ἔχων τήν ἡλικίαν οὔτε τί ἐστιν ὀλιγαρχία ἠπιστάμην, οὔτε [ἄν] ἐκείνῳ ἀδικουμένῳ ἐδυνάμην βοηθῆσαι. καί μέν δή οὐκ ὀρθῶς τῶν χρημάτων ἕνεκα ἐπεβούλευσα <ἄν> αὐτῷ: ὁ γάρ πρεσβύτερος ἀδελφός πανταλέων ἅπαντα παρέλαβε, καί ἐπιτροπεύσας ἡμᾶς τῶν πατρῴων ἀπεστέρησεν, ὥστε πολλῶν ἕνεκα, ὦ ἄνδρες δικασταί, προσῆκέ μοι αὐτόν βούλεσθαι ζῆν. ἀνάγκη μέν οὖν περί αὐτῶν μνησθῆναι, οὐδέν δέ δεῖ πολλῶν λόγων: σχεδόν <γάρ> ἐπίστασθε ἅπαντες ὅτι ἀληθῆ λέγω. ὅμως δέ μάρτυρας αὐτῶν παρέξομαι. {μαρτυρεσ} ἴσως τοίνυν, ὦ ἄνδρες δικασταί, περί τούτων μέν οὐδέν ἀπολογήσεται, ἐρεῖ δέ πρός ὑμᾶς ἅπερ ἐτόλμα λέγειν καί πρός τῷ διαιτητῇ, ὡς οὐκ ἔστι τῶν ἀπορρήτων, ἐάν τις εἴπῃ τόν πατέρα ἀπεκτονέναι: τόν γάρ νόμον οὐ ταῦτ' ἀπαγορεύειν, ἀλλ' ἀνδροφόνον οὐκ ἐᾶν λέγειν. ἐγώ δέ οἶμαι ὑμᾶς, ὦ ἄνδρες δικασταί, οὐ περί τῶν ὀνομάτων <δεῖν> διαφέρεσθαι ἀλλά τῆς τούτων διανοίας, καί πάντας εἰδέναι ὅτι, ὅσοι <ἀπεκτόνασί τινας, καί ἀνδροφόνοι εἰσί, καί ὅσοι> ἀνδροφόνοι εἰσί, καί ἀπεκτόνασί τινας. πολύ γάρ <ἄν> ἔργον ἦν τῷ νομοθέτῃ ἅπαντα τά ὀνόματα γράφειν ὅσα τήν αὐτήν δύναμιν ἔχει: ἀλλά περί ἑνός εἰπών περί πάντων ἐδήλωσεν. οὐ γάρ δήπου, ὦ θεόμνηστε, εἰ μέν τίς σε εἴποι πατραλοίαν ἤ μητραλοίαν, ἠξίους ἄν αὐτόν ὀφλεῖν σοι δίκην, εἰ δέ τις εἴποι ὡς τήν τεκοῦσαν ἤ τόν φύσαντα ἔτυπτες, ᾤου ἄν αὐτόν ἀζήμιον δεῖν εἶναι ὡς οὐδέν τῶν ἀπορρήτων εἰρηκότα. ἡδέως δ' ἄν σου πυθοίμην (περί τοῦτο γάρ δεινός εἶ καί μεμελέτηκας καί ποιεῖν καί λέγειν): εἴ τίς σε εἴποι ῥῖψαι τήν ἀσπίδα, ἐν δέ τῷ νόμῳ εἴρηται, «ἐάν τις φάσκῃ ἀποβεβληκέναι, ὑπόδικον εἶναι», οὐκ ἄν ἐδικάζου αὐτῷ, ἀλλ' ἐξήρκει ἄν σοι ἐρριφέναι τήν ἀσπίδα λέγοντι οὐδέν σοι μέλειν; οὐδέ γάρ τό αὐτό ἐστι ῥῖψαι καί ἀποβεβληκέναι: ἀλλ' οὐδ' ἄν τῶν ἕνδεκα γενόμενος ἀποδέξαιο, εἴ τις ἀπάγοι τινά φάσκων θοἰμάτιον ἀποδεδύσθαι ἤ τόν χιτωνίσκον ἐκδεδύσθαι, ἀλλ' ἀφείης ἄν τόν αὐτόν τρόπον, ὅτι οὐ λωποδύτης ὀνομάζεται. οὐδ' εἴ τις παῖδα ἐξαγαγών ληφθείη, οὐκ ἄν φάσκοις αὐτόν ἀνδραποδιστήν εἶναι, εἴπερ μαχεῖ τοῖς ὀνόμασιν, ἀλλά μή τοῖς ἔργοις τόν νοῦν προσέξεις, ὧν ἕνεκα τά ὀνόματα πάντες τίθενται. ἔτι τοίνυν σκέψασθε, ὦ ἄνδρες δικασταί: οὑτοσί γάρ μοι δοκεῖ ὑπό ῥᾳθυμίας καί μαλακίας οὐδ' εἰς ἄρειον πάγον ἀναβεβηκέναι. πάντες γάρ ἐπίστασθε ὅτι ἐν ἐκείνῳ τῷ χωρίῳ, ὅταν τάς τοῦ φόνου δίκας δικάζωνται, οὐ διά τούτου τοῦ ὀνόματος τάς διωμοσίας ποιοῦνται, ἀλλά δι' οὗπερ ἐγώ κακῶς ἀκήκοα: ὁ μέν γάρ διώκων ὡς ἔκτεινε διόμνυται, ὁ δέ φεύγων ὡς οὐκ ἔκτεινεν. οὐκοῦν ἄτοπον ἄν εἴη τόν δράσαντ' ἀφεῖναι φάσκοντα ἀνδροφόνον εἶναι, ὅτι ὁ διώκων, ὡς ἔκτεινε, <πρός> τόν φεύγοντα διωμόσατο; τί γάρ ταῦτα, ὧν οὗτος ἐρεῖ, διαφέρει; καί αὐτός μέν λυσιθέῳ κακηγορίας ἐδικάσω εἰπόντι σε ἐρριφέναι τήν ἀσπίδα. καίτοι περί μέν τοῦ ῥῖψαι οὐδέν <ἐν> τῷ νόμῳ εἴρηται, ἐάν δέ τις εἴπῃ ἀποβεβληκέναι τήν ἀσπίδα, πεντακοσίας δραχμάς ὀφείλειν κελεύει. οὐκ οὖν δεινόν, εἰ ὅταν μέν δέῃ σέ κακῶς ἀκούσαντα τούς ἐχθρούς τιμωρεῖσθαι, οὕτω τούς νόμους ὥσπερ ἐγώ νῦν λαμβάνεις, ὅταν δ' ἕτερον παρά τούς νόμους εἴπῃς κακῶς, οὐκ ἀξιοῖς δοῦναι δίκην; πότερον οὕτως σύ δεινός εἶ ὥστε, ὅπως ἄν βούλῃ, οἷός τ' εἶ χρῆσθαι τοῖς νόμοις, ἤ τοσοῦτον δύνασαι ὥστε οὐδέποτε οἴει τούς ἀδικουμένους ὑπό σοῦ τιμωρίας τεύξεσθαι; εἶτ' οὐκ αἰσχύνῃ οὕτως ἀνοήτως διακείμενος, ὥστε οὐκ ἐξ ὧν εὖ πεποίηκας τήν πόλιν, ἀλλ' ἐξ ὧν ἀδικῶν οὐ δέδωκας δίκην, οἴει δεῖν πλεονεκτεῖν; καί μοι ἀνάγνωθι τόν νόμον. {νομοσ} ἐγώ τοίνυν, ὦ ἄνδρες δικασταί, ὑμᾶς μέν πάντας εἰδέναι ἡγοῦμαι ὅτι ἐγώ μέν ὀρθῶς λέγω, τοῦτον δέ οὕτω σκαιόν εἶναι ὥστε οὐ δύνασθαι μαθεῖν τά λεγόμενα. βούλομαι οὖν αὐτόν καί ἐξ ἑτέρων νόμων περί τούτων διδάξαι, ἐάν πως ἀλλά νῦν ἐπί τοῦ βήματος παιδευθῇ καί τό λοιπόν ἡμῖν μή παρέχῃ πράγματα. καί μοι ἀνάγνωθι τούτους τούς νόμους τούς σόλωνος τούς παλαιούς. νομοσ. δεδέσθαι δ' ἐν τῇ ποδοκάκκῃ ἡμέρας πέντε τόν πόδα, ἐάν προστιμήσῃ ἡ ἡλιαία. ἡ ποδοκάκκη αὕτη ἐστίν, ὦ θεόμνηστε, ὅ νῦν καλεῖται ἐν τῷ ξύλῳ δεδέσθαι. εἰ οὖν ὁ δεθείς ἐξελθών ἐν ταῖς εὐθύναις τῶν ἕνδεκα κατηγοροίη ὅτι οὐκ ἐν τῇ ποδοκάκκῃ ἐδέδετο ἀλλ' ἐν τῷ ξύλῳ, οὐκ ἄν ἠλίθιον αὐτόν νομίζοιεν; λέγε ἕτερον νόμον. νομοσ. ἐπεγγυᾶν δ' ἐπιορκήσαντα τόν ἀπόλλω. δεδιότα δέ δίκης ἕνεκα δρασκάζειν. τοῦτο τό ἐπιορκήσαντα ὀμόσαντά ἐστι, τό τε δρασκάζειν, ὅ νῦν ἀποδιδράσκειν ὀνομάζομεν. ὅστις δέ ἀπίλλει τῇ θύρᾳ, ἔνδον τοῦ κλέπτου ὄντος. τό ἀπίλλειν τοῦτο ἀποκλῄειν νομίζεται, καί μηδέν διά τοῦτο διαφέρου. τό ἀργύριον στάσιμον θεῖναι ἐφ' ὁπόσῳ ἄν βούληται ὁ δανείζων. τό στάσιμον τοῦτό ἐστιν, ὦ βέλτιστε, οὐ ζυγῷ ἱστάναι ἀλλά τόκον πράττεσθαι ὁπόσον ἄν βούληται. ἔτι δ' ἀνάγνωθι τουτουί τοῦ νόμου τό τελευταῖον. ὅσαι δέ πεφασμένως πωλοῦνται, καί οἰκῆος καί δούλης διπλῆν τήν βλάβην ὀφείλειν. πρόσεχε τόν νοῦν. τό μέν πεφασμένως ἐστί φανερῶς, πωλεῖσθαι δέ βαδίζειν, τό δέ οἰκῆος θεράποντος. πολλά δέ τοιαῦτα καί ἄλλα ἐστίν, ὦ ἄνδρες δικασταί. ἀλλ' εἰ μή σιδηροῦς ἐστιν, οἴομαι αὐτόν ἔννουν γεγονέναι ὅτι τά μέν πράγματα ταὐτά ἐστι νῦν τε καί πάλαι, τῶν δέ ὀνομάτων ἐνίοις οὐ τοῖς αὐτοῖς χρώμεθα νῦν τε καί πρότερον. δηλώσει δέ: οἰχήσεται γάρ ἀπιών ἀπό τοῦ βήματος σιωπῇ. εἰ δέ μή, δέομαι ὑμῶν, ὦ ἄνδρες δικασταί, τά δίκαια ψηφίσασθαι, ἐνθυμουμένους ὅτι πολύ μεῖζον κακόν ἐστιν ἀκοῦσαί τινα τόν πατέρα ἀπεκτονέναι ἤ τήν ἀσπίδα ἀποβεβληκέναι. ἐγώ γοῦν δεξαίμην ἄν πάσας τάς ἀσπίδας ἐρριφέναι ἤ τοιαύτην γνώμην ἔχειν περί τόν πατέρα. οὗτος οὖν ἔνοχος μέν ὤν τῇ αἰτίᾳ, ἐλάττονος δέ οὔσης αὐτῷ τῆς συμφορᾶς, οὐ μόνον ὑφ' ὑμῶν ἠλεήθη, ἀλλά καί τόν μαρτυρήσαντα ἠτίμωσεν. ἐγώ δέ ἑωρακώς μέν ἐκεῖνο τοῦτον ποιήσαντα ὅ καί ὑμεῖς ἴστε, αὐτός δέ σώσας τήν ἀσπίδα, ἀκηκοώς δέ οὕτως ἀνόσιον καί δεινόν πρᾶγμα, μεγίστης δέ οὔσης μοι τῆς συμφορᾶς, εἰ ἀποφεύξεται, τούτῳ δ' οὐδενός ἀξίας, εἰ κακηγορίας ἁλώσεται, οὐκ ἄρα δίκην παρ' αὐτοῦ λήψομαι; τίνος ὄντος ἐμοί πρός ὑμᾶς ἐγκλήματος; πότερον ὅτι δικαίως ἀκήκοα; ἀλλ' οὐδ' ἄν αὐτοί φήσαιτε. ἀλλ' ὅτι βελτίων καί ἐκ βελτιόνων ὁ φεύγων ἐμοῦ; ἀλλ' οὐδ' ἄν αὐτός ἀξιώσειεν. ἀλλ' ὅτι ἀποβεβληκώς τά ὅπλα δικάζομαι κακηγορίας τῷ σώσαντι; ἀλλ' οὐχ οὗτος ὁ λόγος ἐν τῇ πόλει κατεσκέδασται. ἀναμνήσθητε δέ ὅτι μεγάλην καί καλήν ἐκείνην δωρειάν αὐτῷ δεδώκατε: ἐν ᾗ τίς οὐκ ἄν ἐλεήσειε διονύσιον, τοιαύτῃ μέν συμφορᾷ περιπεπτωκότα, ἄνδρα δέ ἄριστον ἐν τοῖς κινδύνοις γεγενημένον, ἀπιόντα δέ ἀπό τοῦ δικαστηρίου λέγοντα ὅτι δυστυχεστάτην ἐκείνην εἴημεν <τήν> στρατείαν ἐστρατευμένοι, ἐν ᾗ πολλοί μέν ἡμῶν ἀπέθανον, οἱ δέ σώσαντες τά ὅπλα ὑπό τῶν ἀποβαλόντων ψευδομαρτυρίων ἑαλώκασι, κρεῖττον δέ ἦν αὐτῷ τότε ἀποθανεῖν ἤ οἴκαδ' ἐλθόντι τοιαύτῃ τύχῃ χρῆσθαι; μή τοίνυν ἀκούσαντά <τε> θεόμνηστον κακῶς τά προσήκοντα ἐλεεῖτε, καί ὑβρίζοντι καί λέγοντι παρά τούς νόμους συγγνώμην ἔχετε. τίς γάρ ἄν ἐμοί μείζων ταύτης γένοιτο συμφορά, περί τοιούτου πατρός οὕτως αἰσχράς αἰτίας ἀκηκοότι; ὅς πολλάκις μέν ἐστρατήγησε, πολλούς δέ καί ἄλλους κινδύνους μεθ' ὑμῶν ἐκινδύνευσε: καί οὔτε τοῖς πολεμίοις τό ἐκείνου σῶμα ὑποχείριον ἐγένετο, οὔτε τοῖς πολίταις οὐδεμίαν πώποτε ὦφλεν εὐθύνην, ἔτη δέ γεγονώς ἑπτά καί ἑξήκοντα ἐν ὀλιγαρχίᾳ δι' εὔνοιαν τοῦ ὑμετέρου πλήθους ἀπέθανεν. ἆρ' ἄξιον ὀργισθῆναι τῷ <τοιαῦτ'> εἰρηκότι καί βοηθῆσαι τῷ πατρί, ὡς καί ἐκείνου κακῶς ἀκηκοότος; τί γάρ ἄν τούτου ἀνιαρότερον γένοιτο αὐτῷ, ἤ τεθνάναι μέν ὑπό τῶν ἐχθρῶν, αἰτίαν δ' ἔχειν ὑπό τῶν παίδων <ἀνῃρῆσθαι>; οὗ ἔτι καί νῦν, ὦ ἄνδρες δικασταί, τῆς ἀρετῆς τά μνημεῖα πρός τοῖς ὑμετέροις ἀνάκειται, τά δέ τούτου καί τοῦ τούτου πατρός τῆς κακίας πρός τοῖς τῶν πολεμίων: οὕτω σύμφυτος αὐτοῖς ἡ δειλία. καί μέν δή, ὦ ἄνδρες δικασταί, ὅσῳ μείζους εἰσί καί νεανίαι τάς ὄψεις, τοσούτῳ μᾶλλον ὀργῆς ἄξιοί εἰσι. δῆλον γάρ ὅτι τοῖς μέν σώμασι δύνανται, τάς δέ ψυχάς οὐκ <εὖ> ἔχουσιν. ἀκούω δ' αὐτόν, ὦ ἄνδρες δικασταί, ἐπί τοῦτον τόν λόγον τρέψεσθαι, ὡς ὀργισθείς εἴρηκε ταῦτα ἐμοῦ μαρτυρήσαντος τήν αὐτήν μαρτυρίαν διονυσίῳ. ὑμεῖς δ' ἐνθυμεῖσθε, ὦ ἄνδρες δικασταί, ὅτι ὁ νομοθέτης οὐδεμίαν ὀργῇ συγγνώμην δίδωσιν, ἀλλά ζημιοῖ τόν λέγοντα, ἐάν μή ἀποφαίνῃ ὡς ἔστιν ἀληθῆ τά εἰρημένα. ἐγώ δέ δίς ἤδη περί τούτου μεμαρτύρηκα: οὐ γάρ πω ᾔδειν ὅτι ὑμεῖς τούς μέν ἰδόντας τιμωρεῖσθε, τοῖς δέ ἀποβαλοῦσι συγγνώμην ἔχετε. περί μέν οὖν τούτων οὐκ οἶδ' ὅ τι δεῖ πλείω λέγειν: ἐγώ δ' ὑμῶν δέομαι καταψηφίσασθαι θεομνήστου, ἐνθυμουμένους ὅτι οὐκ ἄν γένοιτο τούτου μείζων ἀγών μοι. νῦν γάρ διώκω <μέν> κακηγορίας, τῇ δ' αὐτῇ ψήφῳ φόνου φεύγω τοῦ πατρός, ὅς μόνος, ἐπειδή τάχιστα ἐδοκιμάσθην, ἐπεξῆλθον τοῖς τριάκοντα ἐν ἀρείῳ πάγῳ. ὧν μεμνημένοι καί ἐμοί καί τῷ πατρί βοηθήσατε καί τοῖς νόμοις τοῖς κειμένοις καί τοῖς ὅρκοις οἷς ὀμωμόκατε. [11] {work} {κατα θεομνηστου β.} ὅτι μέν τόν πατέρα μ' ἔφασκεν ἀπεκτονέναι, πολλοί συνοίδασιν ὑμῶν, καί μαρτυροῦσι δέ μοι: ὅτι δέ οὐ πεποίηκα: ἔτη γάρ ἐστί μοι δύο καί τριάκοντα, ἐξ οὗ δ' ὑμεῖς κατήλθετε, εἰκοστόν τουτί. φαίνομαι οὖν δωδεκαέτης ὤν, ὅτε ὁ πατήρ ὑπό τῶν τριάκοντα ἀπέθνῃσκεν, ὥστ' οὐδ' ὅτι ὀλιγαρχία ἦν ᾔδειν, οὐδέ τῷ πατρί βοηθεῖν οἷός τ' ἦν. ἀλλά μήν οὐδέ τῶν χρημάτων ἕνεκα ἐπεβούλευσα αὐτῷ: ὁ γάρ πρεσβύτερος ἀδελφός πάντα λαβών ἀπεστέρησεν ἡμᾶς. ἴσως δ' ἐρεῖ ὡς οὐκ ἔστι τῶν ἀπορρήτων, ἐάν τις φῇ τόν πατέρα ἀπεκτονέναι: τόν γάρ νόμον οὐ ταῦτ' ἀπαγορεύειν, ἀλλ' ἀνδροφόνον οὐκ ἐᾶν λέγειν. ἐγώ δ' οἶμαι δεῖν οὐ περί τῶν ὀνομάτων διαφέρεσθαι, ἀλλά περί τῆς τῶν ἔργων διανοίας, καί πάντας εἰδέναι ὅτι ὁπόσοι ἀπεκτόνασί τινας, καί ἀνδροφόνοι τῶν αὐτῶν εἰσι, καί ὅσοι ἀνδροφόνοι τινός, καί ἀπεκτόνασι τοῦτον. πολύ γάρ ἄν ἔργον εἴη τῷ νομοθέτῃ πάντα γράφειν τά ὀνόματα, ὅσα τήν αὐτήν δύναμιν ἔχει: ἀλλά περί ἑνός εἰπών περί πάντων ἐδήλωσεν. οὐ γάρ δήπου ἐάν μέν τις πατραλοίαν ἤ μητραλοίαν καλῇ σε, ὑπόδικός ἐστιν, ἐάν δέ τις τήν τεκοῦσαν ἤ τόν φυτεύσαντα τύπτειν <φῇ>, ἀζήμιος ἔσται. καί ἐάν τις εἴπῃ ῥί ψασπιν, ἀθῷος ἔσται: τόν γάρ νόμον, ἐάν τις εἴπῃ ἀποβεβληκέναι τήν ἀσπίδα, ζημίαν τάττειν, ἀλλ' οὐκ ἄν τις ῥῖψαι φῇ αὐτήν. ὁμοίως δ' ἄν καί τῶν ἕνδεκα γενόμενος οὐκ ἄν ἀπεδέχου τόν ἀπαγόμενον, ὅτι θοἰμάτιον ἐξέδυέ τινος ἤ τόν χιτωνίσκον, εἰ μή λωποδύτην ὠνόμαζεν. οὐδ' εἴ τις παῖδ' ἐξῆγεν, εἰ μή ἀνδραποδιστήν: καί αὐτός μέν ἐδικάσω κακηγορίας τῷ εἰπόντι σε ῥῖψαι τήν ἀσπίδα. καίτοι ἐν τῷ νόμῳ οὐ γέγραπται, ἀλλ' ἐάν τις φῇ ἀποβεβληκέναι. πῶς οὖν οὐ δεινόν, ἐάν μέν τις σέ εἴπῃ, τούς νόμους ἐκλαμβάνειν οὕτως ὥσπερ ἐγώ νῦν, καί τιμωρεῖσθαι τούς ἐχθρούς, ἐάν δ' αὐτός εἴπῃς, οὐκ ἀξιοῦν δοῦναι δίκην; βοηθήσατε οὖν μοι, ἐνθυμούμενοι ὅτι μεῖζόν ἐστι κακόν <ἀκοῦσαι> τόν πατέρα ἀπεκτονέναι ἤ τήν ἀσπίδα ῥῖψαι. ἐγώ γοῦν δεξαίμην <ἄν> πάσας ἀποβεβληκέναι ἤ τοιαύτην γνώμην περί τόν πατέρα ἔχειν. καίτοι γε τοῦτον μέν ἑώρακα ποιοῦντα, ὡς καί ὑμεῖς ἴστε, αὐτός δ' ἔσωσα τήν ἀσπίδα. ὥστε διά τί οὐκ ἄν λάβοιμι δίκην παρ' αὐτοῦ; τίνος ἐγκλήματός μοι ὄντος; πότερον ὡς δικαίως ἤκουσα; ἀλλ' οὐδ' ἄν αὐτοί φήσαιτε. ἀλλ' ὡς βελτίων οὗτος; ἀλλ' οὐδ' ἄν αὐτός ἀξιώσειεν. ἀλλ' ὅτι ἀποβεβληκώς τά ὅπλα σώσαντι δικάζομαι; ἀλλ' οὐχ οὗτος ὁ λόγος διέσπαρται κατά τήν πόλιν. μή δή κακῶς ἀκούοντα τά προσήκοντα ἐλεεῖτε, μηδ' ὑβρίζοντί τε καί λέγοντι παρά τούς νόμους συγγνώμην ἔχετε, καί ταῦτα εἰς ἄνδρα ὅς πολλάς μέν στρατηγίας ἐστρατήγηκε, πολλά δέ μεθ' ὑμῶν κεκινδύνευκε, καί οὔτε τοῖς πο λεμίοις ὑποχείριος γέγονεν οὔθ' ὑμῖν εὔθυναν ὦφλεν, ἑβδομήκοντα δ' ἐτῶν ὤν ὑπ' ὀλιγαρχίᾳ ἐτελεύτησε διά τήν ὑμετέραν εὔνοιαν. ἄξιον δέ ὀργισθῆναι ὑπέρ αὐτοῦ: τί γάρ ἄν τούτου ἀνιαρότερον ἀκούσειεν, εἰ τεθνηκώς ὑπό τῶν ἐχθρῶν αἰτίαν ἔχοι ὑπό τῶν τέκνων ἀνῃρῆσθαι; οὗ τῆς ἀρετῆς τά μνημεῖα πρός τοῖς ὑμετέροις ἱεροῖς ἀνάκειται, τῆς δέ τούτων κακίας πρός τοῖς τῶν πολεμίων. ἐρεῖ δέ ὡς ὀργισθείς εἴρηκεν. ὑμεῖς δ' ἐνθυμεῖσθε ὅτι ὁ νομοθέτης οὐδεμίαν συγγνώμην ὀργῇ δίδωσιν, ἀλλά ζημιοῖ τόν λέγοντα, ἐάν μή ἀποδεικνύῃ ἀληθῆ. ἐγώ δέ δίς περί τούτου μεμαρτύρηκα: οὐ γάρ ᾔδειν ὅτι ὑμεῖς τούς μέν ἰδόντας τιμωρεῖσθε, τοῖς δέ ἀποβαλοῦσι συγγνώμην ἔχετε. δέομαι οὖν καταψηφίσασθαι αὐτοῦ: νυνί γάρ διώκω μέν κακηγορίας, τῇ δ' αὐτῇ ψήφῳ φόνου φεύγω τοῦ πατρός, οὗ μείζων ἀγών οὐκ ἄν γένοιτό μοι, ὅς μόνος δοκιμασθείς τοῖς τριάκοντ' ἐπεξῆλθον ἐν ἀρείῳ πάγῳ. βοηθήσατ' οὖν κἀκείνῳ κἀμοί. [12] {work} {κατα ερατοσθενουσ του γενομενου των τριακοντα, ον αυτοσ ειπε λυσιασ} οὐκ ἄρξασθαί μοι δοκεῖ ἄπορον εἶναι, ὦ ἄνδρες δικασταί, τῆς κατηγορίας, ἀλλά παύσασθαι λέγοντι: τοιαῦτα αὐτοῖς τό μέγεθος καί τοσαῦτα τό πλῆθος εἴργασται, ὥστε μήτ' ἄν ψευδόμενον δεινότερα τῶν ὑπαρχόντων κατηγορῆσαι, μήτε τἀληθῆ βουλόμενον εἰπεῖν ἅπαντα δύνασθαι, ἀλλ' ἀνάγκη ἤ τόν κατήγορον ἀπειπεῖν ἤ τόν χρόνον ἐπιλιπεῖν. τοὐναντίον δέ μοι δοκοῦμεν πείσεσθαι ἤ ἐν τῷ πρό τοῦ χρόνῳ. πρότερον μέν γάρ ἔδει τήν ἔχθραν τούς κατηγοροῦντας ἐπιδεῖξαι, ἥτις εἴη πρός τούς φεύγοντας: νυνί δέ παρά τῶν φευγόντων χρή πυνθάνεσθαι ἥτις ἦν αὐτοῖς πρός τήν πόλιν ἔχθρα, ἀνθ' ὅτου τοιαῦτα ἐτόλμησαν εἰς αὐτήν ἐξαμαρτάνειν. οὐ μέντοι ὡς οὐκ ἔχων οἰκείας ἔχθρας καί συμφοράς τούς λόγους ποιοῦμαι, ἀλλ' ὡς ἅπασι πολλῆς ἀφθονίας οὔσης ὑπέρ τῶν ἰδίων ἤ ὑπέρ τῶν δημοσίων ὀργίζεσθαι. ἐγώ μέν οὖν, ὦ ἄνδρες δικασταί, οὔτ' ἐμαυτοῦ πώποτε οὔτε ἀλλότρια πράγματα πράξας νῦν ἠνάγκασμαι ὑπό τῶν γεγενημένων τούτου κατηγορεῖν, ὥστε πολλάκις εἰς πολλήν ἀθυμίαν κατέστην, μή διά τήν ἀπειρίαν ἀναξίως καί ἀδυνάτως ὑπέρ τοῦ ἀδελφοῦ καί ἐμαυτοῦ τήν κα τηγορίαν ποιήσομαι: ὅμως δέ πειράσομαι ὑμᾶς ἐξ ἀρχῆς ὡς ἄν δύνωμαι δι' ἐλαχίστων διδάξαι. οὑμός πατήρ κέφαλος ἐπείσθη μέν ὑπό περικλέους εἰς ταύτην τήν γῆν ἀφικέσθαι, ἔτη δέ τριάκοντα ᾤκησε, καί οὐδενί πώποτε οὔτε ἡμεῖς οὔτε ἐκεῖνος δίκην οὔτε ἐδικασάμεθα οὔτε ἐφύγομεν, ἀλλ' οὕτως ᾠκοῦμεν δημοκρατούμενοι ὥστε μήτε εἰς τούς ἄλλους ἐξαμαρτάνειν μήτε ὑπό τῶν ἄλλων ἀδικεῖσθαι. ἐπειδή δ' οἱ τριάκοντα πονηροί [μέν] καί συκοφάνται ὄντες εἰς τήν ἀρχήν κατέστησαν, φάσκοντες χρῆναι τῶν ἀδίκων καθαράν ποιῆσαι τήν πόλιν καί τούς λοιπούς πολίτας ἐπ' ἀρετήν καί δικαιοσύνην τραπέσθαι, [καί] τοιαῦτα λέγοντες οὐ τοιαῦτα ποιεῖν ἐτόλμων, ὡς ἐγώ περί τῶν ἐμαυτοῦ πρῶτον εἰπών καί περί τῶν ὑμετέρων ἀναμνῆσαι πειράσομαι. θέογνις γάρ καί πείσων ἔλεγον ἐν τοῖς τριάκοντα περί τῶν μετοίκων, ὡς εἶέν τινες τῇ πολιτείᾳ ἀχθόμενοι: καλλίστην οὖν εἶναι πρόφασιν τιμωρεῖσθαι μέν δοκεῖν, τῷ δ' ἔργῳ χρηματίζεσθαι: πάντως δέ τήν μέν πόλιν πένεσθαι τήν ἀρχήν <δέ> δεῖσθαι χρημάτων. καί τούς ἀκούοντας οὐ χαλεπῶς ἔπειθον: ἀποκτιννύναι μέν γάρ ἀνθρώπους περί οὐδενός ἡγοῦντο, λαμβάνειν δέ χρήματα περί πολλοῦ ἐποιοῦντο. ἔδοξεν οὖν αὐτοῖς δέκα συλλαβεῖν, τούτων δέ δύο πένητας, ἵνα αὐτοῖς ᾖ πρός τούς ἄλλους ἀπολογία, ὡς οὐ χρημάτων ἕνεκα ταῦτα πέπρακται, ἀλλά συμφέροντα τῇ πολιτείᾳ γεγένηται, ὥσπερ τι τῶν ἄλλων εὐλόγως πεποιηκότες. διαλαβόντες δέ τάς οἰκίας ἐβάδιζον: καί ἐμέ μέν ξένους ἑστιῶντα κατέλαβον, οὕς ἐξελάσαντες πείσωνί με παραδιδόασιν: οἱ δέ ἄλλοι εἰς τό ἐργαστήριον ἐλθόντες τά ἀνδράποδα ἀπεγράφοντο. ἐγώ δέ πείσωνα μέν ἠρώτων εἰ βούλοιτό με σῶσαι χρήματα λαβών: ὁ δ' ἔφασκεν, εἰ πολλά εἴη. εἶπον οὖν ὅτι τάλαντον ἀργυ ρίου ἕτοιμος εἴην δοῦναι: ὁ δ' ὡμολόγησε ταῦτα ποιήσειν. ἠπιστάμην μέν οὖν ὅτι οὔτε θεούς οὔτ' ἀνθρώπους νομίζει, ὅμως δ' ἐκ τῶν παρόντων ἐδόκει μοι ἀναγκαιότατον εἶναι πίστιν παρ' αὐτοῦ λαβεῖν. ἐπειδή δέ ὤμοσεν, ἐξώλειαν ἑαυτῷ καί τοῖς παισίν ἐπαρώμενος, λαβών τό τάλαντόν με σώσειν, εἰσελθών εἰς τό δωμάτιον τήν κιβωτόν ἀνοίγνυμι: πείσων δ' αἰσθόμενος εἰσέρχεται, καί ἰδών τά ἐνόντα καλεῖ τῶν ὑπηρετῶν δύο, καί τά ἐν τῇ κιβωτῷ λαβεῖν ἐκέλευσεν. ἐπεί δέ οὐχ ὅσον ὡμολόγητο εἶχεν, ὦ ἄνδρες δικασταί, ἀλλά τρία τάλαντα ἀργυρίου καί τετρακοσίους κυζικηνούς καί ἑκατόν δαρεικούς καί φιάλας ἀργυρᾶς τέτταρας, ἐδεόμην αὐτοῦ ἐφόδιά μοι δοῦναι, ὁ δ' ἀγαπήσειν με ἔφασκεν, εἰ τό σῶμα σώσω. ἐξιοῦσι δ' ἐμοί καί πείσωνι ἐπιτυγχάνει μηλόβιός τε καί μνησιθείδης ἐκ τοῦ ἐργαστηρίου ἀπιόντες, καί καταλαμβάνουσι πρός αὐταῖς ταῖς θύραις, καί ἐρωτῶσιν ὅποι βαδίζοιμεν: ὁ δ' ἔφασκεν εἰς τά τοῦ ἀδελφοῦ τοῦ ἐμοῦ, ἵνα καί τά ἐν ἐκείνῃ τῇ οἰκίᾳ σκέψηται. ἐκεῖνον μέν οὖν ἐκέλευον βαδίζειν, ἐμέ δέ μεθ' αὑτῶν ἀκολουθεῖν εἰς δαμνίππου. πείσων δέ προσελθών σιγᾶν μοι παρεκελεύετο καί θαρρεῖν, ὡς ἥξων ἐκεῖσε. καταλαμβάνομεν δέ αὐτόθι θέογνιν ἑτέρους φυλάττοντα: ᾧ παραδόντες ἐμέ πάλιν ᾤχοντο. ἐν τοιούτῳ δ' ὄντι μοι κινδυνεύειν ἐδόκει, ὡς τοῦ γε ἀποθανεῖν ὑπάρχοντος ἤδη. καλέσας δέ δάμνιππον λέγω πρός αὐτόν τάδε, «ἐπιτήδειος μέν μοι τυγχάνεις ὤν, ἥκω δ' εἰς τήν σήν οἰκίαν, ἀδικῶ δ' οὐδέν, χρημάτων δ' ἕνεκα ἀπόλλυμαι. σύ οὖν ταῦτα πάσχοντί μοι πρόθυμον παράσχου τήν σεαυτοῦ δύναμιν εἰς τήν ἐμήν σωτηρίαν». ὁ δ' ὑπέσχετο ταῦτα ποιήσειν. ἐδόκει δ' αὐτῷ βέλτιον εἶναι πρός θέογνιν μνησθῆναι: ἡγεῖτο γάρ ἅπαν ποιήσειν αὐτόν, εἴ τις ἀργύριον διδοίη. ἐκείνου δέ διαλε γομένου θεόγνιδι (ἔμπειρος γάρ ὤν ἐτύγχανον τῆς οἰκίας, καί ᾔδειν ὅτι ἀμφίθυρος εἴη) ἐδόκει μοι ταύτῃ πειρᾶσθαι σωθῆναι, ἐνθυμουμένῳ ὅτι, ἐάν μέν λάθω, σωθήσομαι, ἐάν δέ ληφθῶ, ἡγούμην μέν, εἰ θέογνις εἴη πεπεισμένος ὑπό τοῦ δαμνίππου χρήματα λαβεῖν, οὐδέν ἧττον ἀφεθήσεσθαι, εἰ δέ μή, ὁμοίως ἀποθανεῖσθαι. ταῦτα διανοηθείς ἔφευγον, ἐκείνων ἐπί τῇ αὐλείῳ θύρᾳ τήν φυλακήν ποιουμένων: τριῶν δέ θυρῶν οὐσῶν, ἅς ἔδει με διελθεῖν, ἅπασαι ἀνεῳγμέναι ἔτυχον. ἀφικόμενος δέ εἰς ἀρχένεω τοῦ ναυκλήρου ἐκεῖνον πέμπω εἰς ἄστυ, πευσόμενον περί τοῦ ἀδελφοῦ: ἥκων δέ ἔλεγεν ὅτι ἐρατοσθένης αὐτόν ἐν τῇ ὁδῷ λαβών εἰς τό δεσμωτήριον ἀπαγάγοι. καί ἐγώ τοιαῦτα πεπυσμένος τῆς ἐπιούσης νυκτός διέπλευσα μέγαράδε. πολεμάρχῳ δέ παρήγγειλαν οἱ τριάκοντα τοὐπ' ἐκείνων εἰθισμένον παράγγελμα, πίνειν κώνειον, πρίν τήν αἰτίαν εἰπεῖν δι' ἥντινα ἔμελλεν ἀποθανεῖσθαι: οὕτω πολλοῦ ἐδέησε κριθῆναι καί ἀπολογήσασθαι. καί ἐπειδή ἀπεφέρετο ἐκ τοῦ δεσμωτηρίου τεθνεώς, τριῶν ἡμῖν οἰκιῶν οὐσῶν <ἐξ> οὐδεμιᾶς εἴασαν ἐξενεχθῆναι, ἀλλά κλεισίον μισθωσάμενοι προὔθεντο αὐτόν. καί πολλῶν ὄντων ἱματίων αἰτοῦσιν οὐδέν ἔδοσαν εἰς τήν ταφήν, ἀλλά τῶν φίλων ὁ μέν ἱμάτιον ὁ δέ προσκεφάλαιον ὁ δέ ὅ τι ἕκαστος ἔτυχεν ἔδωκεν εἰς τήν ἐκείνου ταφήν. καί ἔχοντες μέν ἑπτακοσίας ἀσπίδας τῶν ἡμετέρων, ἔχοντες δέ ἀργύριον καί χρυσίον τοσοῦτον, χαλκόν δέ καί κόσμον καί ἔπιπλα καί ἱμάτια γυναικεῖα ὅσα οὐδεπώποτε ᾤοντο κτήσεσθαι, καί ἀνδράποδα εἴκοσι καί ἑκατόν, ὧν τά μέν βέλτιστα ἔλαβον, τά δέ λοιπά εἰς τό δημόσιον ἀπέδοσαν, εἰς τοσαύτην ἀπληστίαν καί αἰσχροκέρδειαν ἀφίκοντο καί τοῦ τρόπου τοῦ αὐτῶν ἀπόδειξιν ἐποιήσαντο: τῆς γάρ πολεμάρχου γυναικός χρυσοῦς ἑλικτῆρας, οὕς ἔχουσα ἐτύγχανεν, ὅτε τό πρῶτον ἦλθον εἰς τήν οἰκίαν, μηλόβιος ἐκ τῶν ὤτων ἐξείλετο. καί οὐδέ κατά τό ἐλάχιστον μέρος τῆς οὐσίας ἐλέου παρ' αὐτῶν ἐτυγχάνομεν. ἀλλ' οὕτως εἰς ἡμᾶς διά τά χρήματα ἐξημάρτανον, ὥσπερ ἄν ἕτεροι μεγάλων ἀδικημάτων ὀργήν ἔχοντες, οὐ τούτων ἀξίους γε ὄντας τῇ πόλει, ἀλλά πάσας <μέν> τάς χορηγίας χορηγήσαντας, πολλάς δ' εἰσφοράς εἰσενεγκόντας, κοσμίους δ' ἡμᾶς αὐτούς παρέχοντας καί πᾶν τό προσταττόμενον ποιοῦντας, ἐχθρόν δ' οὐδένα κεκτημένους, πολλούς δ' ἀθηναίων ἐκ τῶν πολεμίων λυσαμένους τοιούτων ἠξίωσαν οὐχ ὁμοίως μετοικοῦντας ὥσπερ αὐτοί ἐπολιτεύοντο. οὗτοι γάρ πολλούς μέν τῶν πολιτῶν εἰς τούς πολεμίους ἐξήλασαν, πολλούς δ' ἀδίκως ἀποκτείναντες ἀτάφους ἐποίησαν, πολλούς δ' ἐπιτίμους ὄντας ἀτίμους [τῆς πόλεως] κατέστησαν, πολλῶν δέ θυγατέρας μελλούσας ἐκδίδοσθαι ἐκώλυσαν. καί εἰς τοσοῦτόν εἰσι τόλμης ἀφιγμένοι ὥσθ' ἥκουσιν ἀπολογησόμενοι, καί λέγουσιν ὡς οὐδέν κακόν οὐδ' αἰσχρόν εἰργασμένοι εἰσίν. ἐγώ δ' ἐβουλόμην ἄν αὐτούς ἀληθῆ λέγειν: μετῆν γάρ ἄν καί ἐμοί τούτου τἀγαθοῦ οὐκ ἐλάχιστον μέρος. νῦν δέ οὔτε πρός τήν πόλιν αὐτοῖς τοιαῦτα ὑπάρχει οὔτε πρός ἐμέ: τόν ἀδελφόν γάρ μου, ὥσπερ καί πρότερον εἶπον, ἐρατοσθένης ἀπέκτεινεν, οὔτε αὐτός ἰδίᾳ ἀδικούμενος οὔτε εἰς τήν πόλιν ὁρῶν ἐξαμαρτάνοντα, ἀλλά τῇ ἑαυτοῦ παρανομίᾳ προθύμως ἐξυπηρετῶν. ἀναβιβασάμενος δ' αὐτόν βούλομαι ἐρέσθαι, ὦ ἄνδρες δικασταί. τοιαύτην γάρ γνώμην ἔχω: ἐπί μέν τῇ τούτου ὠφελείᾳ καί πρός ἕτερον περί τούτου διαλέγεσθαι ἀσεβές εἶναι νομίζω, ἐπί δέ τῇ τούτου βλάβῃ καί πρός αὐτόν τοῦτον ὅσιον καί εὐσεβές. ἀνάβηθι οὖν μοι καί ἀπόκριναι, ὅ τι ἄν σε ἐρωτῶ. ἀπήγαγες πολέμαρχον ἤ οὔ; τά ὑπό τῶν ἀρχόντων προσταχθέντα δεδιώς ἐποίουν. ἦσθα δ' ἐν τῷ βουλευτηρίῳ, ὅτε οἱ λόγοι ἐγίγνοντο περί ἡμῶν; ἦν. πότερον συνηγόρευες τοῖς κελεύουσιν ἀποκτεῖναι ἤ ἀντέλεγες; ἀντέλεγον. ἵνα ἀποθάνωμεν <ἤ μή ἀποθάνωμεν>; ἵνα μή ἀποθάνητε. ἡγούμενος ἡμᾶς ἄδικα πάσχειν ἤ δίκαια; ἄδικα. εἶτ' ὦ σχετλιώτατε πάντων, ἀντέλεγες μέν ἵνα σώσειας, συνελάμβανες δέ ἵνα ἀποκτείνῃς; καί ὅτε μέν τό πλῆθος ἦν ὑμῶν κύριον τῆς σωτηρίας τῆς ἡμετέρας, ἀντιλέγειν φῄς τοῖς βουλομένοις ἡμᾶς ἀπολέσαι, ἐπειδή δέ ἐπί σοί μόνῳ ἐγένετο καί σῶσαι πολέμαρχον καί μή, εἰς τό δεσμωτήριον ἀπήγαγες; εἶθ' ὅτι μέν, ὡς φῄς, ἀντειπών οὐδέν ὠφέλησας, ἀξιοῖς χρηστός νομίζεσθαι, ὅτι δέ συλλαβών ἀπέκτεινας, οὐκ οἴει ἐμοί καί τουτοισί <δεῖν> δοῦναι δίκην; καί μήν οὐδέ τοῦτο εἰκός αὐτῷ πιστεύειν, εἴπερ ἀληθῆ λέγει φάσκων ἀντειπεῖν, ὡς αὐτῷ προσετάχθη. οὐ γάρ δήπου ἐν τοῖς μετοίκοις πίστιν παρ' αὐτοῦ ἐλάμβανον. ἔπειτα τῷ ἧττον εἰκός ἦν προσταχθῆναι ἤ ὅστις ἀντειπών γε ἐτύγχανε καί γνώμην ἀποδεδειγμένος; τίνα γάρ εἰκός ἦν ἧττον ταῦτα ὑπηρετῆσαι ἤ τόν ἀντειπόντα οἷς ἐκεῖνοι ἐβούλοντο πραχθῆναι; ἔτι δέ τοῖς μέν ἄλλοις ἀθηναίοις ἱκανή μοι δοκεῖ πρόφασις εἶναι τῶν γεγενημένων εἰς τούς τριάκοντα ἀναφέρειν τήν αἰτίαν: αὐτούς δέ τούς τριάκοντα, ἐάν εἰς σφᾶς αὐτούς ἀναφέρωσι, πῶς ὑμᾶς εἰκός ἀποδέχεσθαι; εἰ μέν γάρ τις ἦν ἐν τῇ πόλει ἀρχή ἰσχυροτέρα [αὐτῆς], ὑφ' ἧς αὐτῷ προσετάττετο παρά τό δίκαιον ἀνθρώπους ἀπολλύναι, ἴσως ἄν εἰκότως αὐτῷ συγγνώμην εἴχετε: νῦν δέ παρά τοῦ ποτε καί λήψεσθε δίκην, εἴπερ ἐξέσται τοῖς τριάκοντα λέγειν ὅτι τά ὑπό τῶν τριάκοντα προσ ταχθέντα ἐποίουν; καί μέν δή οὐκ ἐν τῇ οἰκίᾳ ἀλλ' ἐν τῇ ὁδῷ, σῴζειν τε αὐτόν καί τά τούτοις ἐψηφισμένα παρόν, συλλαβών ἀπήγαγεν. ὑμεῖς δέ πᾶσιν ὀργίζεσθε, ὅσοι εἰς τάς οἰκίας ἦλθον τάς ὑμετέρας ζήτησιν ποιούμενοι ἤ ὑμῶν ἤ τῶν ὑμετέρων τινός. καίτοι εἰ χρή τοῖς διά τήν ἑαυτῶν σωτηρίαν ἑτέρους ἀπολέσασι συγγνώμην ἔχειν, ἐκείνοις ἄν δικαιότερον ἔχοιτε: κίνδυνος γάρ ἦν πεμφθεῖσι μή ἐλθεῖν καί καταλαβοῦσιν ἐξάρνοις γενέσθαι. τῷ δέ ἐρατοσθένει ἐξῆν εἰπεῖν ὅτι οὐκ ἀπήντησεν, ἔπειτα ὅτι οὐκ εἶδεν: ταῦτα γάρ οὔτ' ἔλεγχον οὔτε βάσανον εἶχεν, ὥστε μηδ' ὑπό τῶν ἐχθρῶν βουλομένων οἷόν τ' εἶναι ἐξελεγχθῆναι. χρῆν δέ σε, ὦ ἐρατόσθενες, εἴπερ ἦσθα χρηστός, πολύ μᾶλλον τοῖς μέλλουσιν ἀδίκως ἀποθανεῖσθαι μηνυτήν γενέσθαι ἤ τούς ἀδίκως ἀπολουμένους συλλαμβάνειν. νῦν δέ σου τά ἔργα φανερά γεγένηται οὐχ ὡς ἀνιωμένου ἀλλ' ὡς ἡδομένου τοῖς γιγνομένοις: ὥστε τούσδε ἐκ τῶν ἔργων χρή μᾶλλον ἤ ἐκ τῶν λόγων τήν ψῆφον φέρειν, ἅ ἴσασι γεγενημένα τῶν τότε λεγομένων τεκμήρια λαμβάνοντας, ἐπειδή μάρτυρας περί αὐτῶν οὐχ οἷόν τε παρασχέσθαι. οὐ γάρ μόνον ἡμῖν παρεῖναι οὐκ ἐξῆν, ἀλλ' οὐδέ παρ' αὑτοῖς εἶναι, ὥστ' ἐπί τούτοις ἐστί πάντα τά κακά εἰργασμένοις τήν πόλιν πάντα τἀγαθά περί αὑτῶν λέγειν. τοῦτο μέντοι οὐ φεύγω, ἀλλ' ὁμολογῶ σοι, εἰ βούλει, ἀντειπεῖν. θαυμάζω δέ τί ἄν ποτ' ἐποίησας συνειπών, ὁπότε ἀντειπεῖν φάσκων ἀπέκτεινας πολέμαρχον. φέρε δή, τί ἄν εἰ καί ἀδελφοί ὄντες ἐτύχετε αὐτοῦ ἤ καί ὑεῖς; ἀποψηφίσαισθε; δεῖ γάρ, ὦ ἄνδρες δικασταί, ἐρατοσθένην δυοῖν θάτερον ἀποδεῖξαι, ἤ ὡς οὐκ ἀπήγαγεν αὐτόν, ἤ ὡς δικαίως τοῦτ' ἔπραξεν. οὗτος δέ ὡμολόγηκεν ἀδίκως συλλαβεῖν, ὥστε ῥᾳδίαν ὑμῖν τήν διαψήφισιν περί αὑτοῦ πεποίηκε. καί μέν δή πολλοί καί τῶν ἀστῶν καί τῶν ξένων ἥκουσιν εἰσόμενοι τίνα γνώμην περί τούτων ἕξετε. ὧν οἱ μέν ὑμέτεροι ὄντες πολῖται μαθόντες ἀπίασιν ὅτι ἤ δίκην δώσουσιν ὧν ἄν ἐξαμάρτωσιν, ἤ πράξαντες μέν ὧν ἐφίενται τύραννοι τῆς πόλεως ἔσονται, δυστυχήσαντες δέ τό ἴσον ὑμῖν ἕξουσιν: ὅσοι δέ ξένοι ἐπιδημοῦσιν, εἴσονται πότερον ἀδίκως τούς τριάκοντα ἐκκηρύττουσιν ἐκ τῶν πόλεων ἤ δικαίως. εἰ γάρ δή αὐτοί οἱ κακῶς πεπονθότες λαβόντες ἀφήσουσιν, ἦ που σφᾶς <γ'> αὐτούς ἡγήσονται περιέργους ὑπέρ ὑμῶν τηρουμένους. οὐκ οὖν δεινόν εἰ τούς μέν στρατηγούς, οἵ ἐνίκων ναυμαχοῦντες, ὅτε διά χειμῶνα οὐχ οἷοί τ' ἔφασαν εἶναι τούς ἐκ τῆς θαλάττης ἀνελέσθαι, θανάτῳ ἐζημιώσατε, ἡγούμενοι χρῆναι τῇ τῶν τεθνεώτων ἀρετῇ παρ' ἐκείνων δίκην λαβεῖν, τούτους δέ, οἵ ἰδιῶται μέν ὄντες καθ' ὅσον ἐδύναντο ἐποίησαν ἡττηθῆναι ναυμαχοῦντας, ἐπειδή δέ εἰς τήν ἀρχήν κατέστησαν, ὁμολογοῦσιν ἑκόντες πολλούς τῶν πολιτῶν ἀκρίτους ἀποκτιννύναι, οὐκ ἄρα χρή αὐτούς καί τούς παῖδας ὑφ' ὑμῶν ταῖς ἐσχάταις ζημίαις κολάζεσθαι; ἐγώ τοίνυν, ὦ ἄνδρες δικασταί, ἠξίουν ἱκανά εἶναι τά κατηγορημένα: μέχρι γάρ τούτου νομίζω χρῆναι κατηγορεῖν, ἕως ἄν θανάτου δόξῃ τῷ φεύγοντι ἄξια εἰργάσθαι. ταύτην γάρ ἐσχάτην δίκην δυνάμεθα παρ' αὐτῶν λαβεῖν. ὥστ' οὐκ οἶδ' ὅ τι δεῖ πολλά κατηγορεῖν τοιούτων ἀνδρῶν, οἵ οὐδ' ὑπέρ ἑνός ἑκάστου τῶν πεπραγμένων δίς ἀποθανόντες δίκην δοῦναι δύναιντ' ἄν <ἀξίαν>. οὐ γάρ δή οὐδέ τοῦτο αὐτῷ προσήκει ποιῆσαι, ὅπερ ἐν τῇδε τῇ πόλει εἰθισμένον ἐστί, πρός μέν τά κατηγορημένα μηδέν ἀπολογεῖσθαι, περί δέ σφῶν αὐτῶν ἕτερα λέγοντες ἐνίοτε ἐξα πατῶσιν, ὑμῖν ἀποδεικνύντες ὡς στρατιῶται ἀγαθοί εἰσιν, ἤ ὡς πολλάς τῶν πολεμίων ναῦς ἔλαβον τριηραρχήσαντες, <ἤ> πόλεις πολεμίας οὔσας φίλας ἐποίησαν: ἐπεί κελεύετε αὐτόν ἀποδεῖξαι ὅπου τοσούτους τῶν πολεμίων ἀπέκτειναν ὅσους τῶν πολιτῶν, ἤ ναῦς ὅπου τοσαύτας ἔλαβον ὅσας αὐτοί παρέδοσαν, ἤ πόλιν ἥντινα τοιαύτην προσεκτήσαντο οἵαν τήν ὑμετέραν κατεδουλώσαντο. ἀλλά γάρ ὅπλα τῶν πολεμίων ἐσκύλευσαν <τοσαῦτα> ὅσα περ ὑμῶν ἀφείλοντο, ἀλλά τείχη τοιαῦτα εἷλον οἷα τῆς ἑαυτῶν πατρίδος κατέσκαψαν: οἵτινες καί τά περί τήν ἀττικήν φρούρια καθεῖλον, καί ὑμῖν ἐδήλωσαν ὅτι οὐδέ τόν πειραιᾶ λακεδαιμονίων προσταττόντων περιεῖλον, ἀλλ' ὅτι ἑαυτοῖς τήν ἀρχήν οὕτω βεβαιοτέραν ἐνόμιζον εἶναι. πολλάκις οὖν ἐθαύμασα τῆς τόλμης τῶν λεγόντων ὑπέρ αὐτοῦ, πλήν ὅταν ἐνθυμηθῶ ὅτι τῶν αὐτῶν ἐστιν αὐτούς τε πάντα τά κακά ἐργάζεσθαι καί τούς τοιούτους ἐπαινεῖν. οὐ γάρ νῦν πρῶτον τῷ ὑμετέρῳ πλήθει τά ἐναντία ἔπραξεν, ἀλλά καί ἐπί τῶν τετρακοσίων ἐν τῷ στρατοπέδῳ ὀλιγαρχίαν καθιστάς ἔφευγεν ἐξ ἑλλησπόντου τριήραρχος καταλιπών τήν ναῦν, μετά ἰατροκλέους καί ἑτέρων, ὧν τά ὀνόματα οὐδέν δέομαι λέγειν. ἀφικόμενος δέ δεῦρο τἀναντία τοῖς βουλομένοις δημοκρατίαν εἶναι ἔπραττε. καί τούτων μάρτυρας ὑμῖν παρέξομαι. {μαρτυρεσ} τόν μέν τοίνυν μεταξύ βίον αὐτοῦ παρήσω: ἐπειδή δέ ἡ ναυμαχία καί ἡ συμφορά τῇ πόλει ἐγένετο, δημοκρατίας ἔτι οὔσης, ὅθεν τῆς στάσεως ἦρξαν, πέντε ἄνδρες ἔφοροι κατέστησαν ὑπό τῶν καλουμένων ἑταίρων, συναγωγεῖς μέν τῶν πολιτῶν, ἄρχοντες δέ τῶν συνωμοτῶν, ἐναντία δέ τῷ ὑμετέρῳ πλήθει πράττοντες: ὧν ἐρατοσθένης καί κριτίας ἦσαν. οὗτοι δέ φυλάρχους τε ἐπί τάς φυλάς κατέστησαν, καί ὅ τι δέοι χειροτονεῖσθαι καί οὕστινας χρείη ἄρχειν παρήγγελλον, καί εἴ τι ἄλλο πράττειν βούλοιντο, κύριοι ἦσαν: οὕτως οὐχ ὑπό τῶν πολεμίων μόνον ἀλλά καί ὑπό τούτων πολιτῶν ὄντων ἐπεβουλεύεσθε ὅπως μήτ' ἀγαθόν μηδέν ψηφιεῖσθε πολλῶν τε ἐνδεεῖς ἔσεσθε. τοῦτο γάρ καλῶς ἠπίσταντο, ὅτι ἄλλως μέν οὐχ οἷοί τε ἔσονται περιγενέσθαι, κακῶς δέ πραττόντων δυνήσονται: καί ὑμᾶς ἡγοῦντο τῶν παρόντων κακῶν ἐπιθυμοῦντας ἀπαλλαγῆναι περί τῶν μελλόντων οὐκ ἐνθυμήσεσθαι. ὡς τοίνυν τῶν ἐφόρων ἐγένετο, μάρτυρας ὑμῖν παρέξομαι, οὐ τούς τότε συμπράττοντας (οὐ γάρ ἄν δυναίμην), ἀλλά τούς αὐτοῦ ἐρατοσθένους ἀκούσαντας. καίτοι εἰ ἐσωφρόνουν κατεμαρτύρουν ἄν αὐτῶν, καί τούς διδασκάλους τῶν σφετέρων ἁμαρτημάτων σφόδρ' ἄν ἐκόλαζον, καί τούς ὅρκους, εἰ ἐσωφρόνουν, οὐκ ἄν ἐπί μέν τοῖς τῶν πολιτῶν κακοῖς πιστούς ἐνόμιζον, ἐπί δέ τοῖς τῆς πόλεως ἀγαθοῖς ῥᾳδίως παρέβαινον. πρός μέν οὖν τούτους τοσαῦτα λέγω, τούς δέ μάρτυράς μοι κάλει. καί ὑμεῖς ἀνάβητε. {μαρτυρεσ} τῶν μέν μαρτύρων ἀκηκόατε. τό δέ τελευταῖον εἰς τήν ἀρχήν καταστάς ἀγαθοῦ μέν οὐδενός μετέσχεν, ἄλλων δέ πολλῶν. καίτοι εἴπερ ἦν ἀνήρ ἀγαθός, ἐχρῆν αὐτόν πρῶτον μέν μή παρανόμως ἄρχειν, ἔπειτα τῇ βουλῇ μηνυτήν γίγνεσθαι περί τῶν εἰσαγγελιῶν ἁπασῶν, ὅτι ψευ δεῖς εἶεν, καί βάτραχος καί αἰσχυλίδης οὐ τἀληθῆ μηνύουσιν, ἀλλά τά ὑπό τῶν τριάκοντα πλασθέντα εἰσαγγέλλουσι, συγκείμενα ἐπί τῇ τῶν πολιτῶν βλάβῃ. καί μέν δή, ὦ ἄνδρες δικασταί, ὅσοι κακόνοι ἦσαν τῷ ὑμετέρῳ πλήθει, οὐδέν ἔλαττον εἶχον σιωπῶντες: ἕτεροι γάρ ἦσαν οἱ λέγοντες καί πράττοντες ὧν οὐχ οἷόν τ' ἦν μείζω κακά γενέσθαι τῇ πόλει. ὁπόσοι δ' εὖνοί φασιν εἶναι, πῶς οὐκ ἐνταῦθα ἔδειξαν, αὐτοί τε τά βέλτιστα λέγοντες καί τούς ἐξαμαρτάνοντας ἀποτρέποντες; ἴσως δ' ἄν ἔχοι εἰπεῖν ὅτι ἐδεδοίκει, καί ὑμῶν τοῦτο ἐνίοις ἱκανόν ἔσται. ὅπως τοίνυν μή φανήσεται ἐν τῷ λόγῳ τοῖς τριάκοντα ἐναντιούμενος: εἰ δέ μή, ἐνταυθοῖ δῆλος ἔσται ὅτι ἐκεῖνά τε αὐτῷ ἤρεσκε, καί τοσοῦτον ἐδύνατο ὥστε ἐναντιούμενος μηδέν κακόν παθεῖν ὑπ' αὐτῶν. χρῆν δ' αὐτόν ὑπέρ τῆς ὑμετέρας σωτηρίας ταύτην τήν προθυμίαν ἔχειν, ἀλλά μή ὑπέρ θηραμένους, ὅς εἰς ὑμᾶς πολλά ἐξήμαρτεν. ἀλλ' οὗτος τήν μέν πόλιν ἐχθράν ἐνόμιζεν εἶναι, τούς δ' ὑμετέρους ἐχθρούς φίλους, ὡς ἀμφότερα ταῦτα ἐγώ πολλοῖς τεκμηρίοις παραστήσω, καί τάς πρός ἀλλήλους διαφοράς οὐχ ὑπέρ ὑμῶν ἀλλ' ὑπέρ ἑαυτῶν γιγνομένας, ὁπότεροι τά πράγματα πράξουσι καί τῆς πόλεως ἄρξουσιν. εἰ γάρ ὑπέρ τῶν ἀδικουμένων ἐστασίαζον, ποῦ κάλλιον [ἄν] ἦν ἀνδρί ἄρχοντι, ἤ θρασυβούλου φυλήν κατειληφότος, τότε ἐπιδείξασθαι τήν αὑτοῦ εὔνοιαν; ὁ δ' ἀντί τοῦ ἐπαγγείλασθαί τι ἤ πρᾶξαι ἀγαθόν πρός τούς ἐπί φυλῇ, ἐλθών μετά τῶν συναρχόντων εἰς σαλαμῖνα καί ἐλευσῖνάδε τριακοσίους τῶν πολιτῶν ἀπήγαγεν εἰς τό δεσμωτήριον, καί μιᾷ ψήφῳ αὐτῶν ἁπάντων θάνατον κατεψηφίσατο. ἐπειδή δέ εἰς τόν πειραιᾶ ἤλθομεν καί αἱ ταραχαί γεγενημέναι ἦσαν καί περί τῶν διαλλαγῶν οἱ λόγοι ἐγί γνοντο, πολλάς ἑκάτεροι ἐλπίδας εἴχομεν πρός ἀλλήλους ἔσεσθαι, ὡς ἀμφοτέροις ἔδοξεν. οἱ μέν γάρ ἐκ πειραιῶς κρείττους ὄντες εἴασαν αὐτούς ἀπελθεῖν: οἱ δέ εἰς τό ἄστυ ἐλθόντες τούς μέν τριάκοντα ἐξέβαλον πλήν φείδωνος καί ἐρατοσθένους, ἄρχοντας δέ τούς ἐκείνοις ἐχθίστους εἵλοντο, ἡγούμενοι δικαίως ἄν ὑπό τῶν αὐτῶν τούς τε τριάκοντα μισεῖσθαι καί τούς ἐν πειραιεῖ φιλεῖσθαι. τούτων τοίνυν φείδων [ὁ τῶν τριάκοντα] γενόμενος καί ἱπποκλῆς καί ἐπιχάρης ὁ λαμπτρεύς καί ἕτεροι οἱ δοκοῦντες εἶναι ἐναντιώτατοι χαρικλεῖ καί κριτίᾳ καί τῇ ἐκείνων ἑταιρείᾳ, ἐπειδή αὐτοί εἰς τήν ἀρχήν κατέστησαν, πολύ μείζω στάσιν καί πόλεμον ἐπί τούς ἐν πειραιεῖ τοῖς ἐξ ἄστεως ἐποίησαν. ᾧ καί φανερῶς ἐπεδείξαντο ὅτι οὐχ ὑπέρ τῶν ἐν πειραιεῖ οὐδ' ὑπέρ τῶν ἀδίκως ἀπολλυμένων ἐστασίαζον, οὐδ' οἱ τεθνεῶτες αὐτούς ἐλύπουν οὐδ' οἱ μέλλοντες ἀποθανεῖσθαι, ἀλλ' οἱ μεῖζον δυνάμενοι καί θᾶττον πλουτοῦντες. λαβόντες γάρ τάς ἀρχάς καί τήν πόλιν ἀμφοτέροις ἐπολέμουν, τοῖς τε τριάκοντα πάντα κακά εἰργασμένοις καί ὑμῖν πάντα κακά πεπονθόσι. καίτοι τοῦτο πᾶσι δῆλον ἦν, ὅτι εἰ μέν ἐκεῖνοι δικαίως ἔφευγον, ὑμεῖς ἀδίκως, εἰ δ' ὑμεῖς δικαίως, οἱ τριάκοντα ἀδίκως: οὐ γάρ δή ἑτέρων ἔργων αἰτίαν λαβόντες ἐκ τῆς πόλεως ἐξέπεσον, ἀλλά τούτων. ὥστε σφόδρα χρή ὀργίζεσθαι, ὅτι φείδων αἱρεθείς ὑμᾶς διαλλάξαι καί καταγαγεῖν τῶν αὐτῶν ἔργων ἐρατοσθένει μετεῖχε καί τῇ αὐτῇ γνώμῃ τούς μέν κρείττους αὑτῶν δι' ὑμᾶς κακῶς ποιεῖν ἕτοιμος ἦν, ὑμῖν δέ ἀδίκως φεύγουσιν οὐκ ἠθέλησεν ἀποδοῦναι τήν πόλιν, ἀλλ' ἐλθών εἰς λακεδαίμονα ἔπειθεν αὐτούς στρατεύεσθαι, διαβάλλων ὅτι βοιωτῶν ἡ πόλις ἔσται, καί ἄλλα λέγων οἷς ᾤετο πείσειν μάλιστα. οὐ δυνά μενος δέ τούτων τυχεῖν, εἴτε καί τῶν ἱερῶν ἐμποδών ὄντων εἴτε καί αὐτῶν οὐ βουλομένων, ἑκατόν τάλαντα ἐδανείσατο, ἵνα ἔχοι ἐπικούρους μισθοῦσθαι, καί λύσανδρον ἄρχοντα ᾐτήσατο, εὐνούστατον μέν ὄντα τῇ ὀλιγαρχίᾳ, κακονούστατον δέ τῇ πόλει, μισοῦντα δέ μάλιστα τούς ἐν πειραιεῖ. μισθωσάμενοι δέ πάντας ἀνθρώπους ἐπ' ὀλέθρῳ τῆς πόλεως, καί πόλεις ἐπάγοντες, καί τελευτῶντες λακεδαιμονίους καί τῶν συμμάχων ὁπόσους ἐδύναντο πεῖσαι, οὐ διαλλάξαι ἀλλ' ἀπολέσαι παρεσκευάζοντο τήν πόλιν εἰ μή δι' ἄνδρας ἀγαθούς, οἷς ὑμεῖς δηλώσατε παρά τῶν ἐχθρῶν δίκην λαβόντες, ὅτι καί ἐκείνοις χάριν ἀποδώσετε. ταῦτα δέ ἐπίστασθε μέν καί αὐτοί, καί <οὐκ> οἶδ' ὅ τι δεῖ μάρτυρας παρασχέσθαι: ὅμως δέ: ἐγώ τε γάρ δέομαι ἀναπαύσασθαι, ὑμῶν τ' ἐνίοις ἥδιον ὡς πλείστων τούς αὐτούς λόγους ἀκούειν. {μαρτυρεσ} φέρε δή καί περί θηραμένους ὡς ἄν δύνωμαι διά βραχυτάτων διδάξω. δέομαι δ' ὑμῶν ἀκοῦσαι ὑπέρ τ' ἐμαυτοῦ καί τῆς πόλεως. καί μηδενί τοῦτο παραστῇ, ὡς ἐρατοσθένους κινδυνεύοντος θηραμένους κατηγορῶ. πυνθάνομαι γάρ ταῦτα ἀπολογήσεσθαι αὐτόν, ὅτι ἐκείνῳ φίλος ἦν καί τῶν αὐτῶν ἔργων μετεῖχε. καίτοι σφόδρ' ἄν αὐτόν οἶμαι μετά θεμιστοκλέους πολιτευόμενον προσποιεῖσθαι πράττειν ὅπως οἰκοδομηθήσεται τά τείχη, ὁπότε καί μετά θηραμένους ὅπως καθαιρεθήσεται. οὐ γάρ μοι δοκοῦσιν ἴσου ἄξιοι γεγενῆσθαι: ὁ μέν γάρ λακεδαιμονίων ἀκόντων ᾠκοδόμησεν αὐτά, οὗτος δέ τούς πολίτας ἐξαπατήσας καθεῖλε. περιέστηκεν οὖν τῇ πόλει τοὐναντίον ἤ ὡς εἰκός ἦν. ἄξιον μέν γάρ <ἦν> καί τούς φίλους τούς θηραμένους προσαπολωλέναι, πλήν εἴ τις ἐτύγχανεν ἐκείνῳ τἀναντία πράττων: νῦν δέ ὁρῶ τάς τε ἀπολογίας εἰς ἐκεῖνον ἀναφερομένας, τούς τ' ἐκείνῳ συνόντας τιμᾶσθαι πειρωμένους ὥσπερ πολλῶν ἀγαθῶν αἰτίου ἀλλ' οὐ μεγάλων κακῶν γεγενημένου. ὅς πρῶτον μέν τῆς προτέρας ὀλιγαρχίας αἰτιώτατος ἐγένετο, πείσας ὑμᾶς τήν ἐπί τῶν τετρακοσίων πολιτείαν ἑλέσθαι. καί ὁ μέν πατήρ αὐτοῦ τῶν προβούλων ὤν ταὔτ' ἔπραττεν, αὐτός δέ δοκῶν εὐνούστατος εἶναι τοῖς πράγμασι στρατηγός ὑπ' αὐτῶν ᾑρέθη. καί ἕως μέν ἐτιμᾶτο, πιστόν ἑαυτόν [τῇ πόλει] παρεῖχεν: ἐπειδή δέ πείσανδρον μέν καί κάλλαισχρον καί ἑτέρους ἑώρα προτέρους αὑτοῦ γιγνομένους, τό δέ ὑμέτερον πλῆθος οὐκέτι βουλόμενον τούτων ἀκροᾶσθαι, τότ' ἤδη διά τε τόν πρός ἐκείνους φθόνον καί τό παρ' ὑμῶν δέος μετέσχε τῶν ἀριστοκράτους ἔργων. βουλόμενος δέ τῷ ὑμετέρῳ πλήθει δοκεῖν πιστός εἶναι ἀντιφῶντα καί ἀρχεπτόλεμον φιλτάτους ὄντας αὑτῷ κατηγορῶν ἀπέκτεινεν, εἰς τοσοῦτον δέ κακίας ἦλθεν, ὥστε ἅμα μέν διά τήν πρός ἐκείνους πίστιν ὑμᾶς κατεδουλώσατο, διά δέ τήν πρός ὑμᾶς τούς φίλους ἀπώλεσε. τιμώμενος δέ καί τῶν μεγίστων ἀξιούμενος, αὐτός ἐπαγγειλάμενος σώσειν τήν πόλιν αὐτός ἀπώλεσε, φάσκων πρᾶγμα ηὑρηκέναι μέγα καί πολλοῦ ἄξιον. ὑπέσχετο δέ εἰρήνην ποιήσειν μήτε ὅμηρα δούς μήτε τά τείχη καθελών μήτε τάς ναῦς παραδούς: ταῦτα δέ εἰπεῖν μέν οὐδενί ἠθέλησεν, ἐκέλευσε δέ αὑτῷ πιστεύειν. ὑμεῖς δέ, ὦ ἄνδρες ἀθηναῖοι, πραττούσης μέν τῆς ἐν ἀρείῳ πάγῳ βουλῆς σωτήρια, ἀντιλεγόντων δέ πολλῶν θηραμένει, εἰδότες δέ ὅτι οἱ μέν ἄλλοι ἄνθρωποι τῶν πολεμίων ἕνεκα τἀπόρρητα ποιοῦνται, ἐκεῖνος δ' ἐν τοῖς αὑτοῦ πολίταις οὐκ ἠθέλησεν εἰπεῖν ταῦθ' ἅ πρός τούς πολεμίους ἔμελλεν ἐρεῖν, ὅμως ἐπετρέψατε αὐτῷ πατρίδα καί παῖδας καί γυναῖκας καί ὑμᾶς αὐτούς. ὁ δέ ὧν μέν ὑπέσχετο οὐδέν ἔπραξεν, οὕτως δέ ἐνετεθύμητο ὡς χρή μικράν καί ἀσθενῆ γενέσθαι τήν πόλιν, ὥστε περί ὧν οὐδείς πώποτε οὔτε τῶν πολεμίων ἐμνήσθη οὔτε τῶν πολιτῶν ἤλπισε, ταῦθ' ὑμᾶς ἔπεισε πρᾶξαι, οὐχ ὑπό λακεδαιμονίων ἀναγκαζόμενος, ἀλλ' αὐτός ἐκείνοις ἐπαγγελλόμενος, τοῦ τε πειραιῶς τά τείχη περιελεῖν καί τήν ὑπάρχουσαν πολιτείαν καταλῦσαι, εὖ εἰδώς ὅτι, εἰ μή πασῶν τῶν ἐλπίδων ἀποστερηθήσεσθε, ταχεῖαν παρ' αὐτοῦ τήν τιμωρίαν κομιεῖσθε. καί τό τελευταῖον, ὦ ἄνδρες δικασταί, οὐ πρότερον εἴασε τήν ἐκκλησίαν γενέσθαι, ἕως ὁ λεγόμενος ὑπ' ἐκείνων καιρός ἐπιμελῶς ὑπ' αὐτοῦ ἐτηρήθη, καί μετεπέμψατο μέν τάς μετά λυσάνδρου ναῦς ἐκ σάμου, ἐπεδήμησε δέ τό τῶν πολεμίων στρατόπεδον. τότε δέ τούτων ὑπαρχόντων, καί παρόντος λυσάνδρου καί φιλοχάρους καί μιλτιάδου, περί τῆς πολιτείας τήν ἐκκλησίαν ἐποίουν, ἵνα μήτε ῥήτωρ αὐτοῖς μηδείς ἐναντιοῖτο μηδέ διαπειλοῖτο ὑμεῖς τε μή τά τῇ πόλει συμφέροντα ἕλοισθε, ἀλλά τἀκείνοις δοκοῦντα ψηφίσαισθε. ἀναστάς δέ θηραμένης ἐκέλευσεν ὑμᾶς τριάκοντα ἀνδράσιν ἐπιτρέψαι τήν πόλιν καί τῇ πολιτείᾳ χρῆσθαι ἥν δρακοντίδης ἀπέφαινεν. ὑμεῖς δ' ὅμως καί οὕτω διακείμενοι ἐθορυβεῖτε ὡς οὐ ποιήσοντες ταῦτα: ἐγιγνώσκετε γάρ ὅτι περί δουλείας καί ἐλευθερίας ἐν ἐκείνῃ τῇ ἡμέρᾳ ἠκκλησιάζετε. θηραμένης δέ, ὦ ἄνδρες δικασταί, (καί τούτων ὑμᾶς αὐτούς μάρτυρας παρέξομαι) εἶπεν ὅτι οὐδέν αὐτῷ μέλοι τοῦ ὑμετέρου θορύβου, ἐπειδή πολλούς μέν ἀθηναίων εἰδείη τούς τά ὅμοια πράττοντας αὑτῷ, δοκοῦντα δέ λυσάν δρῳ καί λακεδαιμονίοις λέγοι. μετ' ἐκεῖνον δέ λύσανδρος ἀναστάς ἄλλα τε πολλά εἶπε καί ὅτι παρασπόνδους ὑμᾶς ἔχοι, καί ὅτι οὐ περί πολιτείας ὑμῖν ἔσται ἀλλά περί σωτηρίας, εἰ μή ποιήσεθ' ἅ θηραμένης κελεύει. τῶν δ' ἐν τῇ ἐκκλησίᾳ ὅσοι ἄνδρες ἀγαθοί ἦσαν, γνόντες τήν παρασκευήν καί τήν ἀνάγκην, οἱ μέν αὐτοῦ μένοντες ἡσυχίαν ἦγον, οἱ δέ ᾤχοντο ἀπιόντες, τοῦτο γοῦν σφίσιν αὐτοῖς συνειδότες, ὅτι οὐδέν κακόν τῇ πόλει ἐψηφίσαντο: ὀλίγοι δέ τινες καί πονηροί καί κακῶς βουλευόμενοι τά προσταχθέντα ἐχειροτόνησαν. παρηγγέλλετο γάρ αὐτοῖς δέκα μέν οὕς θηραμένης ἀπέδειξε χειροτονῆσαι, δέκα δέ οὕς οἱ καθεστηκότες ἔφοροι κελεύοιεν, δέκα δ' ἐκ τῶν παρόντων: οὕτω γάρ τήν ὑμετέραν ἀσθένειαν ἑώρων καί τήν αὑτῶν δύναμιν ἠπίσταντο, ὥστε πρότερον ᾔδεσαν τά μέλλοντα ἐν τῇ ἐκκλησίᾳ πραχθήσεσθαι. ταῦτα δέ οὐκ ἐμοί δεῖ πιστεῦσαι, ἀλλά ἐκείνῳ: πάντα γάρ τά ὑπ' ἐμοῦ εἰρημένα ἐν τῇ βουλῇ ἀπολογούμενος ἔλεγεν, ὀνειδίζων μέν τοῖς φεύγουσιν, ὅτι δι' αὑτόν κατέλθοιεν, οὐδέν φροντιζόντων λακεδαιμονίων, ὀνειδίζων δέ τοῖς τῆς πολιτείας μετέχουσιν, ὅτι πάντων τῶν πεπραγμένων τοῖς εἰρημένοις τρόποις ὑπ' ἐμοῦ αὐτοῖς αἴτιος γεγενημένος τοιούτων τυγχάνοι, πολλάς πίστεις αὐτοῖς ἔργῳ δεδωκώς καί παρ' ἐκείνων ὅρκους εἰληφώς. καί τοσούτων καί ἑτέρων κακῶν καί αἰσχρῶν καί πάλαι καί νεωστί καί μικρῶν καί μεγάλων αἰτίου γεγενημένου τολμήσουσιν αὑτούς φίλους ὄντας ἀποφαίνειν, οὐχ ὑπέρ ὑμῶν ἀποθανόντος θηραμένους ἀλλ' ὑπέρ τῆς αὑτοῦ πονηρίας, καί δικαίως μέν ἐν ὀλιγαρχίᾳ δίκην δόντος (ἤδη γάρ αὐτήν κατέλυε), δικαίως δ' ἄν ἐν δημοκρατίᾳ: δίς γάρ ὑμᾶς κατεδουλώσατο, τῶν μέν παρόντων καταφρονῶν, τῶν δέ ἀπόντων ἐπιθυμῶν, καί τῷ καλλίστῳ ὀνόματι χρώμενος δεινοτάτων ἔργων διδάσκαλος καταστάς. περί μέν τοίνυν θηραμένους ἱκανά μοί ἐστι τά κατηγορημένα: ἥκει δ' ὑμῖν ἐκεῖνος ὁ καιρός, ἐν ᾧ δεῖ συγγνώμην καί ἔλεον μή εἶναι ἐν ταῖς ὑμετέραις γνώμαις, ἀλλά παρά ἐρατοσθένους καί τῶν τούτου συναρχόντων δίκην λαβεῖν, μηδέ μαχομένους <μέν> κρείττους εἶναι τῶν πολεμίων, ψηφιζομένους δέ ἥττους τῶν ἐχθρῶν. μηδ' ὧν φασι μέλλειν πράξειν πλείω χάριν αὐτοῖς ἴστε, ἤ ὧν ἐποίησαν ὀργίζεσθε: μηδ' ἀποῦσι μέν τοῖς τριάκοντα ἐπιβουλεύετε, παρόντας δ' ἀφῆτε: μηδέ τῆς τύχης, ἥ τούτους παρέδωκε τῇ πόλει, κάκιον ὑμῖν αὐτοῖς βοηθήσητε. κατηγόρηται δέ ἐρατοσθένους καί τῶν τούτου φίλων, οἷς τάς ἀπολογίας ἀνοίσει καί μεθ' ὧν αὐτῷ ταῦτα πέπρακται. ὁ μέντοι ἀγών οὐκ ἐξ ἴσου τῇ πόλει καί ἐρατοσθένει: οὗτος μέν γάρ κατήγορος καί δικαστής <ὁ> αὐτός ἦν τῶν κρινομένων, ἡμεῖς δέ νυνί εἰς κατηγορίαν καί ἀπολογίαν καθέσταμεν. καί οὗτοι μέν τούς οὐδέν ἀδικοῦντας ἀκρίτους ἀπέκτειναν, ὑμεῖς δέ τούς ἀπολέσαντας τήν πόλιν κατά τόν νόμον ἀξιοῦτε κρίνειν, παρ' ὧν οὐδ' ἄν παρανόμως βουλόμενοι δίκην λαμβάνειν ἀξίαν τῶν ἀδικημάτων ὧν τήν πόλιν ἠδικήκασι λάβοιτε. τί γάρ ἄν παθόντες δίκην τήν ἀξίαν εἴησαν τῶν ἔργων δεδωκότες; πότερον εἰ αὐτούς ἀποκτείναιτε καί τούς παῖδας αὐτῶν, ἱκανήν ἄν τοῦ φόνου δίκην λάβοιμεν, ὧν οὗτοι πατέρας καί ὑεῖς καί ἀδελφούς ἀκρίτους ἀπέκτειναν; ἀλλά γάρ εἰ τά χρήματα τά φανερά δημεύσαιτε, καλῶς ἄν ἔχοι ἤ τῇ πόλει, ἧς οὗτοι πολλά εἰλήφασιν, ἤ τοῖς ἰδιώταις, ὧν <τάς> οἰκίας ἐξεπόρθησαν. ἐπειδή τοίνυν πάντα ποιοῦντες δίκην παρ' αὐτῶν <τήν ἀξίαν> οὐκ ἄν δύναισθε λαβεῖν, πῶς οὐκ αἰσχρόν ὑμῖν καί ἡντινοῦν ἀπολιπεῖν, ἥντινά τις βούλοιτο παρά τούτων λαμβάνειν; πᾶν δ' ἄν μοι δοκεῖ τολμῆσαι, ὅστις νυνί οὐχ ἑτέρων ὄντων τῶν δικαστῶν ἀλλ' αὐτῶν τῶν κακῶς πεπονθότων ἥκει ἀπολογησόμενος πρός αὐτούς τούς μάρτυρας τῆς τούτου πονηρίας: τοσοῦτον ἤ ὑμῶν καταπεφρόνηκεν ἤ ἑτέροις πεπίστευκεν. ὧν ἀμφοτέρων ἄξιον ἐπιμεληθῆναι, ἐνθυμουμένους ὅτι οὔτ' ἄν ἐκεῖνα ἐδύναντο ποιεῖν μή ἑτέρων συμπραττόντων οὔτ' ἄν νῦν ἐπεχείρησαν ἐλθεῖν μή ὑπό τῶν αὐτῶν οἰόμενοι σωθήσεσθαι, οἵ οὐ τούτοις ἥκουσι βοηθήσοντες, ἀλλά ἡγούμενοι πολλήν ἄδειαν σφίσιν ἔσεσθαι τῶν <τε> πεπραγμένων καί τοῦ λοιποῦ ποιεῖν ὅ τι ἄν βούλωνται, εἰ τούς μεγίστων κακῶν αἰτίους λαβόντες ἀφήσετε. ἀλλά καί τῶν συνερούντων αὐτοῖς ἄξιον θαυμάζειν, πότερον ὡς καλοί κἀγαθοί αἰτήσονται, τήν αὑτῶν ἀρετήν πλείονος ἀξίαν ἀποφαίνοντες τῆς <τούτων> πονηρίας: ἐβουλόμην μέντ' ἄν αὐτούς οὕτω προθύμους εἶναι σῴζειν τήν πόλιν, ὥσπερ οὗτοι ἀπολλύναι: ἤ ὡς δεινοί λέγειν ἀπολογήσονται καί τά τούτων ἔργα πολλοῦ ἄξια ἀποφανοῦσιν. ἀλλ' οὐχ ὑπέρ ὑμῶν οὐδείς αὐτῶν οὐδέ τά δίκαια πώποτε ἐπεχείρησεν εἰπεῖν. ἀλλά τούς μάρτυρας ἄξιον ἰδεῖν, οἵ τούτοις μαρτυροῦντες αὑτῶν κατηγοροῦσι, σφόδρα ἐπιλήσμονας καί εὐήθεις νομίζοντες ὑμᾶς εἶναι, εἰ διά μέν τοῦ ὑμετέρου πλήθους ἀδεῶς ἡγοῦνται τούς τριάκοντα σώσειν, διά δέ ἐρατοσθένην καί τούς συνάρχοντας αὐτοῦ δεινόν ἦν καί τῶν τεθνεώτων ἐπ' ἐκφοράν ἐλθεῖν. καίτοι οὗτοι μέν σωθέντες πάλιν ἄν δύναιντο τήν πόλιν ἀπολέσαι: ἐκεῖνοι δέ, οὕς οὗτοι ἀπώλεσαν, τελευτήσαντες τόν βίον πέρας ἔχουσι τῆς [παρά] τῶν ἐχθρῶν τιμωρίας. οὐκ οὖν δεινόν εἰ τῶν μέν ἀδίκως τεθνεώτων οἱ φίλοι συναπώλλυντο, αὐτοῖς δέ τοῖς τήν πόλιν ἀπολέσασιν_ἦ που ἐπ' ἐκφοράν πολλοί ἥξουσιν, ὁπότε βοηθεῖν τοσοῦτοι παρασκευάζονται; καί μέν δή πολύ ῥᾷον ἡγοῦμαι εἶναι ὑπέρ ὧν ὑμεῖς ἐπάσχετε ἀντειπεῖν, ἤ ὑπέρ ὧν οὗτοι πεποιήκασιν ἀπολογήσασθαι. καίτοι λέγουσιν ὡς ἐρατοσθένει ἐλάχιστα τῶν τριάκοντα κακά εἴργασται, καί διά τοῦτο αὐτόν ἀξιοῦσι σωθῆναι: ὅτι δέ τῶν ἄλλων ἑλλήνων πλεῖστα εἰς ὑμᾶς ἐξημάρτηκεν, οὐκ οἴονται χρῆναι αὐτόν ἀπολέσθαι; ὑμεῖς δέ δείξετε ἥντινα γνώμην ἔχετε περί τῶν πραγμάτων. εἰ μέν γάρ τούτου καταψηφιεῖσθε, δῆλοι ἔσεσθε ὡς ὀργιζόμενοι τοῖς πεπραγμένοις: εἰ δέ ἀποψηφιεῖσθε, ὀφθήσεσθε τῶν αὐτῶν ἔργων ἐπιθυμηταί τούτοις ὄντες, καί οὐχ ἕξετε λέγειν ὅτι τά ὑπό τῶν τριάκοντα προσταχθέντα ἐποιεῖτε: νυνί μέν γάρ οὐδείς ὑμᾶς ἀναγκάζει παρά τήν ὑμετέραν γνώμην ψηφίζεσθαι. ὥστε συμβουλεύω μή τούτων ἀποψηφισαμένους ὑμῶν αὐτῶν καταψηφίσασθαι. μηδ' οἴεσθε κρύβδην <εἶναι> τήν ψῆφον: φανεράν γάρ τῇ πόλει τήν ὑμετέραν γνώμην ποιήσετε. βούλομαι δέ ὀλίγα ἑκατέρους ἀναμνήσας καταβαίνειν, τούς τε ἐξ ἄστεως καί τούς ἐκ πειραιῶς, ἵνα τάς ὑμῖν διά τούτων γεγενημένας συμφοράς παραδείγματα ἔχοντες τήν ψῆφον φέρητε. καί πρῶτον μέν ὅσοι ἐξ ἄστεώς ἐστε, σκέψασθε ὅτι ὑπό τούτων οὕτω σφόδρα ἤρχεσθε, ὥστε ἀδελφοῖς καί ὑέσι καί πολίταις ἠναγκάζεσθε πολεμεῖν τοιοῦτον πόλεμον, ἐν ᾧ ἡττηθέντες μέν τοῖς νικήσασι τό ἴσον ἔχετε, νικήσαντες δ' ἄν τούτοις ἐδουλεύετε. καί τούς ἰδίους οἴκους οὗτοι μέν [ἄν] ἐκ τῶν πραγμάτων μεγάλους ἐκτήσαντο, ὑμεῖς δέ διά τόν πρός ἀλλήλους πόλεμον ἐλάττους ἔχετε: συνωφελεῖσθαι μέν γάρ ὑμᾶς οὐκ ἠξίουν, συνδιαβάλλεσθαι δ' ἠνάγκαζον, εἰς τοσοῦτον ὑπεροψίας ἐλθόντες ὥστε οὐ τῶν ἀγαθῶν κοινούμενοι πιστούς ὑμᾶς ἐκτῶντο, ἀλλά τῶν ὀνειδῶν μεταδιδόντες εὔνους ᾤοντο εἶναι. ἀνθ' ὧν ὑμεῖς νῦν ἐν τῷ θαρραλέῳ ὄντες, καθ' ὅσον δύνασθε, καί ὑπέρ ὑμῶν αὐτῶν καί ὑπέρ τῶν ἐκ πειραιῶς τιμωρήσασθε, ἐνθυμηθέντες μέν ὅτι ὑπό τούτων πονηροτάτων ὄντων ἤρχεσθε, ἐνθυμηθέντες δέ ὅτι μετ' ἀνδρῶν νῦν ἀρίστων πολιτεύεσθε καί τοῖς πολεμίοις μάχεσθε καί περί τῆς πόλεως βουλεύεσθε, ἀναμνησθέντες δέ τῶν ἐπικούρων, οὕς οὗτοι φύλακας τῆς σφετέρας ἀρχῆς καί τῆς ὑμετέρας δουλείας εἰς τήν ἀκρόπολιν κατέστησαν. καί πρός ὑμᾶς μέν ἔτι πολλῶν ὄντων εἰπεῖν τοσαῦτα λέγω. ὅσοι δ' ἐκ πειραιῶς ἐστε, πρῶτον μέν τῶν ὅπλων ἀναμνήσθητε, ὅτι πολλάς μάχας ἐν τῇ ἀλλοτρίᾳ μαχεσάμενοι οὐχ ὑπό τῶν πολεμίων ἀλλ' ὑπό τούτων εἰρήνης οὔσης ἀφῃρέθητε τά ὅπλα, ἔπειθ' ὅτι ἐξεκηρύχθητε μέν ἐκ τῆς πόλεως, ἥν ὑμῖν οἱ πατέρες παρέδοσαν, φεύγοντας δέ ὑμᾶς ἐκ τῶν πόλεων ἐξῃτοῦντο. ἀνθ' ὧν ὀργίσθητε μέν ὥσπερ ὅτ' ἐφεύγετε, ἀναμνήσθητε δέ καί τῶν ἄλλων κακῶν ἅ πεπόνθατε ὑπ' αὐτῶν, οἵ τούς μέν ἐκ τῆς ἀγορᾶς τούς δ' ἐκ τῶν ἱερῶν συναρπάζοντες βιαίως ἀπέκτειναν, τούς δέ ἀπό τέκνων καί γονέων καί γυναικῶν ἀφέλκοντες φονέας αὑτῶν ἠνάγκασαν γενέσθαι καί οὐδέ ταφῆς τῆς νομιζομένης εἴασαν τυχεῖν, ἡγούμενοι τήν αὑτῶν ἀρχήν βεβαιοτέραν εἶναι τῆς παρά τῶν θεῶν τιμωρίας. ὅσοι δέ τόν θάνατον διέφυγον, πολλαχοῦ κινδυνεύσαντες καί εἰς πολλάς πόλεις πλανηθέντες καί πανταχόθεν ἐκκηρυττόμενοι, ἐνδεεῖς ὄντες τῶν ἐπιτηδείων, οἱ μέν ἐν πολεμίᾳ τῇ πατρίδι τούς παῖδας καταλι πόντες, οἱ δ' ἐν ξένῃ γῇ, πολλῶν ἐναντιουμένων ἤλθετε εἰς τόν πειραιᾶ. πολλῶν δέ καί μεγάλων κινδύνων ὑπαρξάντων ἄνδρες ἀγαθοί γενόμενοι τούς μέν ἠλευθερώσατε, τούς δ' εἰς τήν πατρίδα κατηγάγετε. εἰ δέ ἐδυστυχήσατε καί τούτων ἡμάρτετε, αὐτοί μέν ἄν δείσαντες ἐφεύγετε μή πάθητε τοιαῦτα οἷα καί πρότερον, καί οὔτ' ἄν ἱερά οὔτε βωμοί ὑμᾶς ἀδικουμένους διά τούς τούτων τρόπους ὠφέλησαν, ἅ καί τοῖς ἀδικοῦσι σωτήρια γίγνεται: οἱ δέ παῖδες ὑμῶν, ὅσοι μέν ἐνθάδε ἦσαν, ὑπό τούτων ἄν ὑβρίζοντο, οἱ δ' ἐπί ξένης μικρῶν ἄν ἕνεκα συμβολαίων ἐδούλευον ἐρημίᾳ τῶν ἐπικουρησόντων. ἀλλά γάρ οὐ τά μέλλοντα ἔσεσθαι βούλομαι λέγειν, τά πραχθέντα ὑπό τούτων οὐ δυνάμενος εἰπεῖν. οὐδέ γάρ ἑνός κατηγόρου οὐδέ δυοῖν ἔργον ἐστίν, ἀλλά πολλῶν. ὅμως δέ τῆς ἐμῆς προθυμίας <οὐδέν> ἐλλέλειπται, ὑπέρ <τε> τῶν ἱερῶν, ἅ οὗτοι τά μέν ἀπέδοντο τά δ' εἰσιόντες ἐμίαινον, ὑπέρ τε τῆς πόλεως, ἥν μικράν ἐποίουν, ὑπέρ τε τῶν νεωρίων, ἅ καθεῖλον, καί ὑπέρ τῶν τεθνεώτων, οἷς ὑμεῖς, ἐπειδή ζῶσιν ἐπαμῦναι οὐκ ἐδύνασθε, ἀποθανοῦσι βοηθήσατε. οἶμαι δ' αὐτούς ἡμῶν τε ἀκροᾶσθαι καί ὑμᾶς εἴσεσθαι τήν ψῆφον φέροντας, ἡγουμένους, ὅσοι μέν ἄν τούτων ἀποψηφίσησθε, αὐτῶν θάνατον κατεψηφισμένους ἔσεσθαι, ὅσοι δ' ἄν παρά τούτων δίκην λάβωσιν, ὑπέρ αὐτῶν <τάς> τιμωρίας πεποιημένους. παύσομαι κατηγορῶν. ἀκηκόατε, ἑωράκατε, πεπόνθατε, ἔχετε: δικάζετε. [13] {work} {κατα αγορατου ενδειξεωσ} προσήκει μέν, ὦ ἄνδρες δικασταί, πᾶσιν ὑμῖν τιμωρεῖν ὑπέρ τῶν ἀνδρῶν οἵ ἀπέθανον εὖνοι ὄντες τῷ πλήθει τῷ ὑμετέρῳ, προσήκει δέ κἀμοί οὐχ ἥκιστα: κηδεστής γάρ μοι ἦν διονυσόδωρος καί ἀνεψιός. τυγχάνει οὖν ἐμοί ἡ αὐτή ἔχθρα πρός ἀγόρατον τουτονί καί τῷ πλήθει τῷ ὑμετέρῳ ὑπάρχουσα: ἔπραξε γάρ οὗτος τοιαῦτα, δι' ἅ ὑπ' ἐμοῦ νυνί εἰκότως μισεῖται, ὑπό τε ὑμῶν, ἐάν θεός θέλῃ, δικαίως τιμωρηθήσεται. διονυσόδωρον γάρ τόν κηδεστήν τόν ἐμόν καί ἑτέρους πολλούς, ὧν δή τά ὀνόματα ἀκούσεσθε, ἄνδρας ὄντας ἀγαθούς περί τό πλῆθος τό ὑμέτερον, ἐπί τῶν τριάκοντα ἀπέκτεινε, μηνυτής κατ' ἐκείνων γενόμενος. ποιήσας δέ ταῦτα ἐμέ μέν ἰδίᾳ καί ἕκαστον τῶν προσηκόντων μεγάλα ἐζημίωσε, τήν δέ πόλιν κοινῇ πᾶσαν τοιούτων ἀνδρῶν ἀποστερήσας οὐ μικρά, ὡς ἐγώ νομίζω, ἔβλαψεν. ἐγώ οὖν, <ὦ> ἄνδρες δικασταί, δίκαιον καί ὅσιον ἡγοῦμαι εἶναι καί ἐμοί καί ὑμῖν ἅπασι τιμωρεῖσθαι καθ' ὅσον ἕκαστος δύναται: καί ποιοῦσι ταῦτα νομίζω ἡμῖν καί παρά θεῶν καί παρ' ἀνθρώπων ἄμεινον ἄν γίγνεσθαι. δεῖ δ' ὑμᾶς, ὦ ἄνδρες ἀθηναῖοι, ἐξ ἀρχῆς τῶν πραγμάτων ἁπάντων ἀκοῦσαι, ἵν' εἰδῆτε πρῶτον μέν ᾧ τρόπῳ ὑμῖν ἡ δημοκρατία κατελύθη καί ὑφ' ὅτου, ἔπειτα ᾧ τρόπῳ οἱ ἄνδρες ὑπ' ἀγοράτου ἀπέθανον, καί ὅ τι ἀποθνῄσκειν μέλλοντες ἐπέσκηψαν: ἅπαντα γάρ ταῦτα ἀκριβῶς ἄν μαθόντες ἥδιον καί ὁσιώτερον ἀγοράτου τουτουί καταψηφίζοισθε. ὅθεν οὖν ἡμεῖς τε ῥᾷστα διδάξομεν καί ὑμεῖς μαθήσεσθε, ἐντεῦθεν ὑμῖν ἄρξομαι διηγεῖσθαι. ἐπειδή γάρ αἱ νῆες αἱ ὑμέτεραι διεφθάρησαν καί τά πράγματα <τά> ἐν τῇ πόλει ἀσθενέστερα ἐγεγένητο, οὐ πολλῷ χρόνῳ ὕστερον αἵ τε νῆες αἱ λακεδαιμονίων ἐπί τόν πειραιᾶ ἀφικνοῦνται, καί ἅμα λόγοι πρός λακεδαιμονίους περί τῆς εἰρήνης ἐγίγνοντο. ἐν δέ τῷ χρόνῳ τούτῳ οἱ βουλόμενοι νεώτερα πράγματα ἐν τῇ πόλει γίγνεσθαι ἐπεβούλευον, νομίζοντες κάλλιστον καιρόν εἰληφέναι καί μάλιστ' <ἄν> ἐν τῷ τότε χρόνῳ τά πράγματα, ὡς αὐτοί ἐβούλοντο, καταστήσασθαι. ἡγοῦντο δέ οὐδέν ἄλλο σφίσιν ἐμποδών εἶναι ἤ τούς τοῦ δήμου προεστηκότας καί τούς στρατηγοῦντας καί ταξιαρχοῦντας. τούτους οὖν ἐβούλοντο ἁμῶς γέ πως ἐκποδών ποιήσασθαι, ἵνα ῥᾳδίως ἅ βούλοιντο διαπράττοιντο. πρῶτον μέν οὖν κλεοφῶντι ἐπέθεντο ἐκ τρόπου τοιούτου. ὅτε γάρ ἡ πρώτη ἐκκλησία περί τῆς εἰρήνης ἐγίγνετο καί οἱ παρά λακεδαιμονίων ἥκοντες ἔλεγον, ἐφ' οἷς ἕτοιμοι εἶεν τήν εἰρήνην ποιεῖσθαι λακεδαιμόνιοι, εἰ κατασκαφείη τῶν τειχῶν τῶν μακρῶν ἐπί δέκα στάδια ἑκατέρου, τότε ὑμεῖς τε, ὦ ἄνδρες ἀθηναῖοι, οὐκ ἠνέσχεσθε ἀκούσαντες περί τῶν τειχῶν τῆς κατασκαφῆς, κλεοφῶν τε ὑπέρ ὑμῶν πάντων ἀναστάς ἀντεῖπεν ὡς οὐδενί τρόπῳ οἷόν τε εἴη ποιεῖν ταῦτα. μετά δέ ταῦτα θηραμένης, ἐπιβουλεύων τῷ πλήθει τῷ ὑμετέρῳ, ἀναστάς λέγει ὅτι, ἐάν αὐτόν ἕλησθε περί τῆς εἰρήνης πρεσβευτήν αὐτοκράτορα, ποιήσειν ὥστε μήτε τῶν τειχῶν διελεῖν μήτε ἄλλο τήν πόλιν ἐλαττῶσαι μηδέν: οἴοιτο δέ καί ἄλλο τι ἀγαθόν παρά λακεδαιμονίων τῇ πόλει εὑρήσεσθαι. πεισθέντες δέ ὑμεῖς εἵλεσθε ἐκεῖνον πρεσβευτήν αὐτοκράτορα, ὅν τῷ προτέρῳ ἔτει στρατηγόν χειροτονηθέντα ἀπεδοκιμάσατε, οὐ νομίζοντες εὔνουν εἶναι τῷ πλήθει τῷ ὑμετέρῳ. ἐκεῖνος μέν οὖν ἐλθών εἰς λακεδαίμονα ἔμενεν ἐκεῖ πολύν χρόνον, καταλιπών ὑμᾶς πολιορκουμένους, εἰδώς τό ὑμέτερον πλῆθος ἐν ἀπορίᾳ ἐχόμενον καί διά τόν πόλεμον καί τά κακά τούς πολλούς τῶν ἐπιτηδείων ἐνδεεῖς ὄντας, νομίζων, εἰ διαθείη ὑμᾶς [ἀπόρως] ὥσπερ διέθηκεν, ἀσμένως ὁποιαντινοῦν ἐθελῆσαι ἄν εἰρήνην ποιήσασθαι. οἱ δ' ἐνθάδε ὑπομένοντες καί ἐπιβουλεύοντες καταλῦσαι τήν δημοκρατίαν εἰς ἀγῶνα κλεοφῶντα καθιστᾶσι, πρόφασιν μέν ὅτι οὐκ ἦλθεν εἰς τά ὅπλα ἀναπαυσόμενος, τό δ' ἀληθές ὅτι ἀντεῖπεν ὑπέρ ὑμῶν μή καθαιρεῖν τά τείχη. ἐκείνῳ μέν οὖν δικαστήριον παρασκευάσαντες καί εἰσελθόντες οἱ βουλόμενοι ὀλιγαρχίαν καταστήσασθαι ἀπέκτειναν ἐν τῇ προφάσει ταύτῃ. θηραμένης δέ ὕστερον ἀφικνεῖται ἐκ λακεδαίμονος. προσιόντες δ' αὐτῷ τῶν τε στρατηγῶν τινες καί τῶν ταξιάρχων, ὧν ἦν στρομβικίδης καί διονυσόδωρος, καί ἄλλοι τινές τῶν πολιτῶν εὐνοοῦντες ὑμῖν, ὥς γ' ἐδήλωσεν ὕστερον, ἠγανάκτουν σφόδρα. ἦλθε γάρ φέρων εἰρήνην τοιαύτην, ἥν ἡμεῖς ἔργῳ μαθόντες ἔγνωμεν: πολλούς γάρ τῶν πολιτῶν καί ἀγαθούς ἀπωλέσαμεν, καί αὐτοί ὑπό τῶν τριάκοντα ἐξηλάθημεν. ἐνῆν γάρ ἀντί μέν τοῦ ἐπί δέκα στάδια τῶν μακρῶν τειχῶν διελεῖν ὅλα τά μακρά τείχη διασκάψαι, ἀντί δέ τοῦ ἄλλο τι ἀγαθόν τῇ πόλει εὑρέσθαι τάς τε ναῦς παραδοῦναι λακεδαιμονίοις καί τό περί τόν πειραιᾶ τεῖχος περιελεῖν. ὁρῶντες δέ οὗτοι οἱ ἄνδρες ὀνόματι μέν εἰρήνην λεγομένην, τῷ δ' ἔργῳ τήν δημοκρατίαν καταλυομένην, οὐκ ἔφασαν ἐπιτρέψειν ταῦτα γενέσθαι, οὐκ ἐλεοῦντες, ὦ ἄνδρες ἀθηναῖοι, τά τείχη, εἰ πεσεῖται, οὐδέ κηδόμενοι τῶν νεῶν, εἰ λακεδαιμονίοις παραδοθήσονται (οὐδέν γάρ αὐτοῖς τούτων πλέον ἤ ὑμῶν ἑκάστῳ προσῆκεν), ἀλλ' αἰσθόμενοι ἐκ τοῦ τρόπου τούτου τό ὑμέτερον πλῆθος καταλυθησόμενον, οὐδ', ὥς φασί τινες, οὐκ ἐπιθυμοῦντες εἰρήνην γίγνεσθαι, ἀλλά βουλόμενοι βελτίω ταύτης εἰρήνην τῷ δήμῳ τῷ ἀθηναίων ποιήσασθαι. ἐνόμιζον δέ δυνήσεσθαι, καί ἔπραξαν ἄν ταῦτα, εἰ μή ὑπ' ἀγοράτου τουτουί ἀπώλοντο. γνούς δέ ταῦτα θηραμένης καί οἱ ἄλλοι οἱ ἐπιβουλεύοντες ὑμῖν, ὅτι εἰσί τινες οἵ κωλύσουσι τόν δῆμον καταλυθῆναι καί ἐναντιώσονται περί τῆς ἐλευθερίας, εἵλοντο, πρίν τήν ἐκκλησίαν τήν περί τῆς εἰρήνης γενέσθαι, τούτους πρῶτον εἰς διαβολάς καί κινδύνους καταστῆσαι, ἵνα μηδείς ἐκεῖ ὑπέρ τοῦ ὑμετέρου πλήθους ἀντιλέγοι. ἐπιβουλήν οὖν τοιαύτην ἐπιβουλεύουσι. πείθουσι γάρ ἀγόρατον τουτονί μηνυτήν κατά τῶν στρατηγῶν καί τῶν ταξιάρχων γενέσθαι, οὐ συνειδότα ἐκείνοις, ὦ ἄνδρες ἀθηναῖοι, οὐδέν (οὐ γάρ δήπου ἐκεῖνοι οὕτως ἀνόητοι ἦσαν καί ἄφιλοι, ὥστε περί τηλικούτων ἄν πραγμάτων πράττοντες ἀγόρατον ὡς πιστόν καί εὔνουν, δοῦλον καί ἐκ δούλων ὄντα, παρεκάλεσαν), ἀλλ' ἐδόκει αὐτοῖς οὗτος ἐπιτήδειος εἶναι μηνυτής. ἐβούλοντο οὖν ἄκοντα δοκεῖν αὐτόν καί μή ἑκόντα μηνύειν, ὅπως πιστοτέρα ἡ μήνυσις φαίνοιτο. ὡς δέ ἑκών ἐμήνυσε, καί ὑμᾶς οἶμαι ἐκ τῶν πεπραγμένων αἰσθήσεσθαι. εἰσπέμπουσι γάρ εἰς τήν βουλήν [τήν πρό τῶν τριάκοντα βουλεύουσαν] θεόκριτον τόν τοῦ ἐλαφοστίκτου καλούμενον: ὁ δέ θεόκριτος οὗτος ἑταῖρος ἦν τῷ ἀγοράτῳ καί ἐπιτήδειος. ἡ δέ βουλή ἡ πρό τῶν τριάκοντα βουλεύουσα διέφθαρτο καί ὀλιγαρχίας ἐπεθύμει, ὡς οἷόν τε μάλιστα. τεκμήριον δέ: οἱ γάρ πολλοί ἐξ ἐκείνης τῆς βουλῆς τήν ὑστέραν βουλήν <τήν> ἐπί τῶν τριάκοντα ἐβούλευον. τοῦ δ' ἕνεκα ταῦτα λέγω ὑμῖν; ἵν' εἰδῆτε, ὅτι τά ψηφίσματα <τά> ἐξ ἐκείνης τῆς βουλῆς οὐκ ἐπ' εὐνοίᾳ τῇ ὑμετέρᾳ ἀλλ' ἐπί καταλύσει τοῦ δήμου τοῦ ὑμετέρου ἅπαντα ἐγένετο, καί ὡς τοιούτοις οὖσιν αὐτοῖς τόν νοῦν προσέχητε. εἰσελθών δέ εἰς ταύτην τήν βουλήν ἐν ἀπορρήτῳ θεόκριτος μηνύει ὅτι συλλέγονταί τινες ἐναντιωσόμενοι τοῖς τότε καθισταμένοις πράγμασι. τά μέν οὖν ὀνόματα οὐκ ἔφη αὐτῶν ἐρεῖν καθ' ἕκαστον: ὅρκους τε γάρ ὀμωμοκέναι τούς αὐτούς ἐκείνοις, καί εἶναι ἑτέρους οἵ ἐροῦσι τά ὀνόματα, αὐτός δέ οὐκ ἄν ποτε ποιῆσαι ταῦτα. καίτοι εἰ μή ἐκ παρασκευῆς ἐμηνύετο, πῶς οὐκ ἄν ἠνάγκασεν ἡ βουλή εἰπεῖν τά ὀνόματα θεόκριτον καί μή ἀνώνυμον τήν μήνυσιν ποιήσασθαι; νυνί δέ τοῦτο τό ψήφισμα ψηφίζεται. {ψηφισμα} ἐπειδή τοίνυν τοῦτο τό ψήφισμα ἐψηφίσθη, κατέρχονται ἐπί τόν ἀγόρατον εἰς τόν πειραιᾶ οἱ αἱρεθέντες τῶν βουλευτῶν, καί περιτυχόντες αὐτῷ ἐν ἀγορᾷ ἐζήτουν ἄγειν. παραγενόμενος δέ νικίας καί νικομένης καί ἄλλοι τινές, ὁρῶντες τά πράγματα οὐχ οἷα βέλτιστα ἐν τῇ πόλει ὄντα, ἄγειν μέν τόν ἀγόρατον οὐκ ἔφασαν προήσεσθαι, ἀφῃροῦντο δέ καί ἠγγυῶντο [καί ὡμολόγουν] παρέξειν εἰς τήν βουλήν. γραψάμενοι δέ οἱ βουλευταί τά ὀνόματα τῶν ἐγγυωμένων καί κωλυόντων, ἀπιόντες ᾤχοντο εἰς ἄστυ. ὁ δέ ἀγόρατος καί οἱ ἐγγυηταί καθίζουσιν ἐπί τόν βωμόν μουνιχίασιν: ἐπειδή δέ ἐκεῖ ἦσαν, ἐβουλεύοντο τί χρή ποιεῖν. ἐδόκει οὖν τοῖς ἐγγυηταῖς καί τοῖς ἄλλοις ἅπασιν ἐκποδών ποιήσασθαι τόν ἀγόρατον ὡς τάχιστα, καί παρορμίσαντες δύο πλοῖα [μουνιχίασιν] ἐδέοντο αὐτοῦ παντί τρόπῳ ἀπελθεῖν ἀθήνηθεν, καί αὐτοί ἔφασαν συνεκπλευσεῖσθαι, ἕως τά πράγματα κατασταίη, λέγοντες ὅτι, εἰ κομισθείη εἰς τήν βουλήν, βασανιζόμενος ἴσως ἀναγκασθήσεται ὀνόματα εἰπεῖν ἀθηναίων ὧν ἄν ὑποβάλωσιν οἱ βουλόμενοι κακόν τι ἐν τῇ πόλει ἐργάζεσθαι. ταῦτα ἐκείνων δεομένων καί παρασκευασάντων πλοῖα καί αὐτῶν ἑτοίμων ὄντων συνεκπλεῖν, οὐκ ἠθέλησε πείθεσθαι αὐτοῖς ἀγόρατος οὑτοσί. καίτοι, ὦ ἀγόρατε, εἰ μή τί σοι ἦν παρεσκευασμένον καί ἐπίστευες μηδέν κακόν πείσεσθαι, πῶς οὐκ ἄν ᾤχου καί πλοίων παρεσκευασμένων καί τῶν ἐγγυητῶν ἑτοίμων ὄντων σοι συνεκπλεῖν; ἔτι γάρ οἷόν τέ σοι ἦν, καί οὔπω ἡ βουλή σου ἐκράτει. ἀλλά μέν δή οὐχ ὅμοιά γε σοί καί ἐκείνοις ὑπῆρχε. πρῶτον μέν γάρ ἀθηναῖοι ἦσαν ὥστε οὐκ ἐδέδισαν βασανισθῆναι: ἔπειτα πατρίδα σφετέραν αὐτῶν καταλιπόντες ἕτοιμοι ἦσαν συνεκπλεῖν μετά σοῦ, ἡγησάμενοι ταῦτα μᾶλλον λυσιτελεῖν ἤ τῶν πολιτῶν πολλούς καί ἀγαθούς ὑπό σοῦ ἀδίκως ἀπολέσθαι. σοί δέ πρῶτον μέν κίνδυνος ἦν βασανισθῆναι ὑπομείναντι, ἔπειτα οὐ πατρίδα ἄν σαυτοῦ κατέλιπες: ὥστ' ἐκ παντός τρόπου σοί μᾶλλον ἤ ἐκείνοις ἐκπλεῦσαι συνέφερεν, εἰ μή τι ἦν ᾧ ἐπίστευες. νῦν δέ ἄκων μέν προσποιεῖ, ἑκών δέ πολλούς καί ἀγαθούς ἀθηναίων ἀπέκτεινας. ὡς δέ παρεσκευάσθη ἅπαντα ἅ ἐγώ λέγω, καί μάρτυρές εἰσι καί αὐτό τό ψήφισμά σου τό τῆς βουλῆς καταμαρτυρήσει. {<μαρτυρεσ>. ψηφισμα} ἐπειδή τοίνυν τοῦτο τό ψήφισμα ἐψηφίσθη καί ἦλθον οἱ ἐκ τῆς βουλῆς μουνιχίαζε, ἑκών ἀνέστη ἀγόρατος ἀπό τοῦ βωμοῦ: καίτοι νῦν γε βίᾳ φησίν ἀφαιρεθῆναι. ἐπειδή δέ εἰς τήν βουλήν ἐκομίσθη, ἀπογράφει ἀγόρατος πρῶτον μέν τῶν αὑτοῦ ἐγγυητῶν τά ὀνόματα, ἔπειτα τῶν στρατηγῶν καί τῶν ταξιάρχων, ἔπειτα δέ καί ἄλλων τινῶν πολιτῶν. ἡ δέ ἀρχή αὕτη τοῦ παντός κακοῦ ἐγένετο. ὡς δέ ἀπέγραψε τά ὀνόματα, οἶμαι μέν καί αὐτόν ὁμολογήσειν: εἰ δέ μή, ἐπ' αὐτοφώρῳ ἐγώ αὐτόν ἐξελέγξω. ἀπόκριναι δή μοι. {ερωτησισ} ἐβούλοντο τοίνυν, ὦ ἄνδρες δικασταί, ἔτι πλειόνων αὐτόν τά ὀνόματα ἀπογράψαι (οὕτω σφόδρα ἔρρωτο ἡ βουλή κακόν τι ἐργάζεσθαι), <καί> αὐτός οὐκ ἐδόκει αὑτῷ ἅπαντα τἀληθῆ πω κατηγορηκέναι. τούτους μέν οὖν ἅπαντας ἑκών ἀπογράφει, οὐδεμιᾶς αὐτῷ ἀνάγκης οὔσης. [μετά τοῦτο προσαπογράφει ἑτέρους τῶν πολιτῶν.] ἐπειδή δέ ἡ ἐκκλησία μουνιχίασιν ἐν τῷ θεάτρῳ ἐγίγνετο, οὕτω σφόδρα τινές ἐπεμελοῦντο ὅπως καί ἐν τῷ δήμῳ περί τῶν στρατηγῶν καί τῶν ταξιάρχων μήνυσις γένοιτο (περί δέ τῶν ἄλλων ἀπέχρη ἐν τῇ βουλῇ [μήνυσις] μόνῃ γεγενημένη), ὥστε καί ἐκεῖ παράγουσιν <αὐτόν> εἰς τόν δῆμον. καί μοι ἀπόκριναι, ὦ ἀγόρατε: ἀλλ' οἶμαί σε ἔξαρνον γενήσεσθαι ἅ ἐναντίον ἀθηναίων ἁπάντων ἐποίησας. {ερωτησισ} ὁμολογεῖ μέν καί αὐτός, ὅμως δέ καί τό ψήφισμα ὑμῖν τοῦ δήμου ἀναγνώσεται. {ψηφισμα} ὅτι μέν ἀπέγραψεν ἀγόρατος οὑτοσί τῶν ἀνδρῶν ἐκείνων τά ὀνόματα, καί τά ἐν τῇ βουλῇ καί τά ἐν τῷ δήμῳ, καί ἔστι φονεύς ἐκείνων, σχεδόν τι οἶμαι ὑμᾶς ἐπίστασθαι: ὡς τοίνυν ἁπάντων τῶν κακῶν αἴτιος τῇ πόλει ἐγένετο καί οὐδ' ὑφ' ἑνός αὐτόν προσήκει ἐλεεῖσθαι, ἐγώ οἶμαι ὑμῖν ἐν κεφαλαίοις ἀποδείξειν. ἐπειδή γάρ ἐκεῖνοι συλληφθέντες ἐδέθησαν, τότε καί ὁ λύσανδρος εἰς τούς λιμένας τούς ὑμετέρους εἰσέπλευσε, καί αἱ νῆες αἱ ὑμέτεραι λακεδαιμονίοις παρεδόθησαν, καί τά τείχη κατεσκάφη, καί οἱ τριάκοντα κατέστησαν, καί τί οὐ τῶν δεινῶν τῇ πόλει ἐγένετο; ἐπειδή τοίνυν οἱ τριάκοντα κατεστάθησαν εὐθέως κρίσιν τοῖς ἀνδράσι τούτοις ἐποίουν ἐν τῇ βουλῇ, ὁ δέ δῆμος «ἐν τῷ δικαστηρίῳ ἐν δισχιλίοις» ἐψήφιστο. καί μοι ἀνάγνωθι τό ψήφισμα. {ψηφισμα} εἰ μέν οὖν ἐν τῷ δικαστηρίῳ ἐκρίνοντο, ῥᾳδίως ἄν ἐσῴζοντο: ἅπαντες γάρ ἤδη ἐγνωκότες ἦτε οὗ ἦν κακοῦ ἡ πόλις, ἐν ᾧ οὐδέν ἔτι ὠφελεῖν ἐδύνασθε: νῦν δ' εἰς τήν βουλήν αὐτούς τήν ἐπί τῶν τριάκοντα εἰσάγουσιν. ἡ δέ κρίσις τοιαύτη ἐγίγνετο, οἵαν καί ὑμεῖς αὐτοί ἐπίστασθε. οἱ μέν γάρ τριάκοντα ἐκάθηντο ἐπί τῶν βάθρων, οὗ νῦν οἱ πρυτάνεις καθέζονται: δύο δέ τράπεζαι ἐν τῷ πρόσθεν τῶν τριάκοντα ἐκείσθην: τήν δέ ψῆφον οὐκ εἰς καδίσκους ἀλλά φανεράν ἐπί τάς τραπέζας ταύτας ἔδει τίθεσθαι, τήν μέν καθαιροῦσαν ἐπί τήν ὑστέραν, ὥστε ἐκ τίνος τρόπου ἔμελλέ τις αὐτῶν σωθήσεσθαι; ἑνί δέ λόγῳ, ὅσοι εἰς τό βουλευ τήριον [ἐπί τῶν τριάκοντα] εἰσῆλθον κριθησόμενοι, ἁπάντων θάνατος κατεγιγνώσκετο καί οὐδενός ἀπεψηφίσαντο, πλήν ἀγοράτου τουτουί: τοῦτον δέ ἀφεῖσαν ὡς εὐεργέτην ὄντα: ἵνα δέ εἰδῆτε ὡς πολλοί ὑπό τούτου τεθνᾶσι, βούλομαι ὑμῖν τά ὀνόματα αὐτῶν ἀναγνῶναι. {<ονοματα>} ἐπειδή τοίνυν, ὦ ἄνδρες δικασταί, θάνατος αὐτῶν κατεγνώσθη καί ἔδει αὐτούς ἀποθνῄσκειν, μεταπέμπονται εἰς τό δεσμωτήριον ὁ μέν ἀδελφήν, ὁ δέ μητέρα, ὁ δέ γυναῖκα, ὁ δ' ἥ τις ἦν ἑκάστῳ αὐτῶν προσήκουσα, ἵνα τά ὕστατα ἀσπασάμενοι τούς αὑτῶν οὕτω τόν βίον τελευτήσειαν. καί δή καί διονυσόδωρος μεταπέμπεται τήν ἀδελφήν τήν ἐμήν εἰς τό δεσμωτήριον, γυναῖκα ἑαυτοῦ οὖσαν: πυθομένη δ' ἐκείνη ἀφικνεῖται, μέλαν τε ἱμάτιον ἠμφιεσμένη ..., ὡς εἰκός ἦν ἐπί τῷ ἀνδρί αὐτῆς τοιαύτῃ συμφορᾷ κεχρημένῳ. ἐναντίον δέ τῆς ἀδελφῆς τῆς ἐμῆς διονυσόδωρος τά τε οἰκεῖα τά αὑτοῦ διέθετο ὅπως αὐτῷ ἐδόκει, καί περί ἀγοράτου τουτουί ἔλεγεν ὅτι <οἱ> αἴτιος ἦν τοῦ θανάτου, καί ἐπέσκηπτεν ἐμοί καί διονυσίῳ τουτῳί, τῷ ἀδελφῷ τῷ αὑτοῦ, καί τοῖς φίλοις πᾶσι τιμωρεῖν ὑπέρ αὑτοῦ ἀγόρατον: καί τῇ γυναικί τῇ αὑτοῦ ἐπέσκηπτε, νομίζων αὐτήν κυεῖν ἐξ αὑτοῦ, ἐάν γένηται αὐτῇ παιδίον, φράζειν τῷ γενομένῳ ὅτι τόν πατέρα αὐτοῦ ἀγόρατος ἀπέκτεινε, καί κελεύειν τιμωρεῖν ὑπέρ αὑτοῦ ὡς φονέα ὄντα. ὡς οὖν ἀληθῆ λέγω, μάρτυρας τούτων παρέξομαι. {μαρτυρεσ} οὗτοι μέν τοίνυν, ὦ ἄνδρες ἀθηναῖοι, ὑπ' ἀγοράτου ἀπογραφέντες ἀπέθανον: ἐπειδή δέ τούτους ἐκποδών ἐποιήσαντο οἱ τριάκοντα, σχεδόν οἶμαι ὑμᾶς ἐπίστασθαι ὡς πολλά καί δεινά μετά ταῦτα τῇ πόλει ἐγένετο: ὧν οὗτος ἁπάντων αἴτιός ἐστιν ἀποκτείνας ἐκείνους. ἀνιῶμαι μέν οὖν ὑπομιμνῄσκων τάς γεγενημένας συμφοράς τῇ πόλει, ἀνάγκη δ' ἐστίν, ὦ ἄνδρες δικασταί, ἐν τῷ παρόντι καιρῷ, ἵν' εἰδῆτε ὡς σφόδρα ὑμῖν ἐλεεῖν προσήκει ἀγόρατον. ἴστε μέν γάρ τούς ἐκ σαλαμῖνος τῶν πολιτῶν κομισθέντας, οἷοι ἦσαν καί ὅσοι, καί οἵῳ ὀλέθρῳ ὑπό τῶν τριάκοντα ἀπώλοντο: ἴστε δέ τούς ἐξ ἐλευσῖνος, ὡς πολλοί ταὐτῇ συμφορᾷ ἐχρήσαντο: μέμνησθε δέ καί τούς ἐνθάδε διά τάς ἰδίας ἔχθρας ἀπαγομένους εἰς τό δεσμωτήριον: οἵ οὐδέν κακόν τήν πόλιν ποιήσαντες ἠναγκάζοντο αἰσχίστῳ καί ἀκλεεστάτῳ ὀλέθρῳ ἀπόλλυσθαι, οἱ μέν γονέας [σφετέρους αὐτῶν] πρεσβύτας καταλείποντες, οἵ ἤλπιζον ὑπό τῶν σφετέρων αὐτῶν παίδων γηροτροφηθέντες, ἐπειδή τελευτήσειαν τόν βίον, ταφήσεσθαι, οἱ δέ ἀδελφάς ἀνεκδότους, οἱ δέ παῖδας μικρούς πολλῆς ἔτι θεραπείας δεομένους: οὕς, ὦ ἄνδρες δικασταί, ποίαν τινά οἴεσθε γνώμην περί τούτου ἔχειν, ἤ ποίαν τινά ἄν ψῆφον θέσθαι, εἰ ἐπ' ἐκείνοις γένοιτο, ἀποστερηθέντας διά τοῦτον τῶν ἡδίστων; ἔτι δέ τά τείχη ὡς κατεσκάφη καί αἱ νῆες τοῖς πολεμίοις παρεδόθησαν καί <τά> νεώρια καθῃρέθη καί λακεδαιμόνιοι τήν ἀκρόπολιν ἡμῶν εἶχον καί ἡ δύναμις ἅπασα τῆς πόλεως παρελύθη, ὥστε μηδέν διαφέρειν τῆς ἐλαχίστης [πόλεως τήν πόλιν]. πρός δέ τούτοις τάς ἰδίας <οὐσίας> ἀπωλέσατε, καί τό τελευταῖον συλλήβδην ἅπαντες ὑπό τῶν τριάκοντα ἐκ τῆς πατρίδος ἐξηλάθητε. ταῦτα ἐκεῖνοι οἱ ἀγαθοί ἄνδρες αἰσθόμενοι οὐκ ἔφασαν ἐπιτρέψειν τήν εἰρήνην, ὦ ἄνδρες δικασταί, ποιήσασθαι: οὕς σύ, ἀγόρατε, βουλομένους ἀγαθόν τι πρᾶξαι τῇ πόλει ἀπέκτεινας, μηνύσας αὐτούς [τῇ πόλει] ἐπιβουλεύειν τῷ πλήθει τῷ ὑμετέρῳ, καί αἴτιος εἶ ἁπάντων τῇ πόλει τῶν κακῶν τῶν γεγενημένων. νῦν οὖν μνησθέντες καί τῶν ἰδίων ἕκαστος δυστυχημάτων καί τῶν κοινῶν τῆς πόλεως τιμωρεῖσθε τόν αἴτιον τούτων. θαυμάζω δ' ἔγωγε, ὦ ἄνδρες δικασταί, ὅ τί ποτε τολμήσει πρός ὑμᾶς ἀπολογεῖσθαι: δεῖ γάρ αὐτόν ἀποδεῖξαι ὡς οὐ κατεμήνυσε τῶν ἀνδρῶν τούτων οὐδ' αἴτιος αὐτοῖς ἐστι τοῦ θανάτου. <ἀλλ' οὐ>κ ἄν δύναιτο οὐδέποτε [ἀποδεῖξαι]. πρῶτον μέν γάρ τά ψηφίσματα αὐτοῦ τά ἐκ τῆς βουλῆς καί <τό> τοῦ δήμου καταμαρτυρεῖ, διαρρήδην ἀγορεύοντα «περί ὧν ἀγόρατος κατείρηκεν». ἔπειτα ἡ κρίσις, ἥν ἐκρίθη ἐπί τῶν τριάκοντα καί ἀφείθη, διαρρήδην λέγει, «διότι» φησίν «ἔδοξε τἀληθῆ εἰσαγγεῖλαι». καί μοι ἀνάγνωθι. {ψηφισματα. γνωσισ. [γραφαι]} ὡς μέν οὖν οὐκ ἀπέγραψεν, οὐδενί τρόπῳ δύναιτ' ἄν ἀποδεῖξαι: δεῖ τοίνυν αὐτόν ὡς δικαίως ἐμήνυσε ταῦτα ἀποφαίνειν, ὁρῶν αὐτούς πονηρά καί οὐκ ἐπιτήδεια τῷ δήμῳ τῷ ὑμετέρῳ πράττοντας. οἴομαι δ' οὐδ' ἄν τοῦτο αὐτόν ἐπιχειρῆσαι ἀποδεικνύναι. οὐ γάρ δήπου, εἴ τι κακόν τόν δῆμον τόν ἀθηναίων ἠργάσαντο, οἱ τριάκοντα, δεδιότες μή καταλυθείη ἄν ὁ δῆμος, τιμωροῦντες ὑπέρ τοῦ δή μου ἄν αὐτούς ἀπέκτειναν, ἀλλ' οἶμαι πολύ τοὐναντίον τούτου. ἀλλ' ἴσως φήσει ἄκων τοσαῦτα κακά ἐργάσασθαι. ἐγώ δ' οὐκ οἶμαι, ὦ ἄνδρες δικασταί, οὐδ' ἐάν τις ὑμᾶς ὡς μάλιστα ἄκων μεγάλα κακά ἐργάσηται, ὧν μή οἷόν τε γενέσθαι ἐστίν ὑπερβολήν, οὐ τούτου ἕνεκα οὐ δεῖν ὑμᾶς ἀμύνεσθαι. εἶτα δέ καί ἐκείνων μέμνησθε, ὅτι ἐξῆν ἀγοράτῳ τουτῳί, πρίν εἰς τήν βουλήν κομισθῆναι, ὅτ' ἐπί τοῦ βωμοῦ ἐκάθητο μουνιχίασι, σωθῆναι: καί γάρ πλοῖα παρεσκεύαστο καί <οἱ> ἐγγυηταί ἕτοιμοι ἦσαν συναπιέναι. καίτοι εἰ ἐκείνοις ἐπείθου καί ἠθέλησας ἐκπλεῦσαι μετ' ἐκείνων, οὔτ' ἄν ἑκών οὔτε ἄκων τοσούτους ἀθηναίων ἀπέκτεινας: νῦν δέ πεισθείς ὑφ' ὧν τότε ἐπείσθης, εἰ τῶν στρατηγῶν καί τῶν ταξιάρχων τά ὀνόματα μόνον εἴποις, μέγα τι ᾤου παρ' αὐτῶν διαπράξεσθαι. οὔκουν τούτου ἕνεκα δεῖ σε παρ' ἡμῶν συγγνώμης τινός τυχεῖν, ἐπεί οὐδέ ἐκεῖνοι παρά σοῦ οὐδεμιᾶς ἔτυχον, οὕς σύ ἀπέκτεινας. καί ἱππίας μέν ὁ θάσιος καί ξενοφῶν ὁ κουριεύς, οἵ ἐπί τῇ αὐτῇ αἰτίᾳ τούτῳ ὑπό τῆς βουλῆς μετεπέμφθησαν, οὗτοι μέν ἀπέθανον, ὁ μέν στρεβλωθείς, ξενοφῶν, ὁ δέ ἱππίας οὕτω, διότι οὐκ ἄξιοι ἐδόκουν τοῖς τριάκοντα σωτηρίας εἶναι (οὐδένα γάρ ἀθηναίων ἀπώλλυσαν): ἀγόρατος δέ ἀφείθη, διότι ἐδόκει ἐκείνοις τά ἥδιστα πεποιηκέναι. ἀκούω δ' αὐτόν καί εἰς μενέστρατον ἀναφέρειν τι περί τῶν ἀπογραφῶν τούτων: τό δέ τοῦ μενεστράτου πρᾶγμα τοιοῦτον ἐγένετο. ὁ μενέστρατος οὗτος ἀπεγράφη ὑπό τοῦ ἀγοράτου καί συλληφθείς ἐδέδετο: ἁγνόδωρος δ' ἦν ἀμφιτροπαιεύς, δημότης τοῦ μενεστράτου, κριτίου κηδεστής τοῦ τῶν τριάκοντα. οὗτος οὖν, ὅτε ἡ ἐκκλησία μουνιχίασιν ἐν τῷ θεάτρῳ ἐγίγνετο, ἅμα μέν βουλόμενος τόν μενέστρατον σωθῆναι, ἅμα δέ ὡς πλείστους ἀπογραφέντας ἀπολέσθαι, παράγει αὐτόν εἰς τόν δῆμον, καί εὑρίσκονται αὐτῷ κατά τό ψήφισμα τουτί ἄδειαν. {<ψηφισμα>} ἐπειδή δέ τοῦτο τό ψήφισμα ἐγένετο, μηνύει ὁ μενέστρατος καί προσαπογράφει ἑτέρους τῶν πολιτῶν. τοῦτον μέντοι οἱ μέν τριάκοντα ἀφεῖσαν ὥσπερ ἀγόρατον τουτονί, δόξαντα τἀληθῆ εἰσαγγεῖλαι, ὑμεῖς δέ πολλῷ χρόνῳ ὕστερον λαβόντες ἐν δικαστηρίῳ ὡς ἀνδροφόνον ὄντα, θάνατον δικαίως καταψηφισάμενοι τῷ δημίῳ παρέδοτε καί ἀπετυμπανίσθη. καίτοι εἰ ἐκεῖνος ἀπέθανεν, ἦ που ἀγόρατός γε δικαίως ἀποθανεῖται, ὅς γε τόν τε μενέστρατον ἀπογράψας αἴτιος ἐκείνῳ ἐστί τοῦ θανάτου, καί τοῖς ὑπό μενεστράτου ἀπογραφεῖσι τίς αἰτιώτερος ἤ ὁ εἰς τοιαύτην ἀνάγκην ἐκεῖνον καταστήσας; ἀνόμοιος δέ μοι δοκεῖ ἀριστοφάνει γενέσθαι τῷ χολλῄδῃ, ὅς ἐγγυητής τότε τούτου ἐγένετο καί τά πλοῖα παρασκευάσας μουνιχίασιν ἕτοιμος ἦν συνεκπλεῖν μετά τούτου. καί τό γε ἐπ' ἐκείνῳ εἶναι ἐσώθης, καί οὔτ' ἄν ἀθηναίων οὐδένα ἀπώλεσας οὔτ' ἄν αὐτός σύ εἰς τοιούτους κινδύνους κατέστης: νῦν δέ καί τόν σωτῆρα τόν σαυτοῦ ἐτόλμησας ἀπογράψαι, καί ἀπογράψας <ἀπέκτεινας> καί ἐκεῖνον καί τούς ἄλλους ἐγγυητάς. τοῦτον μέντοι ὡς οὐ καθαρῶς ἀθηναῖον ὄντα ἐβούλοντό τινες βασανισθῆναι, καί τουτί τό ψήφισμα τόν δῆμον ἀναπείθουσι ψηφίζεσθαι. {ψηφισμα} μετά τοῦτο τοίνυν προσιόντες τῷ ἀριστοφάνει οἱ πράττοντες τότε τά πράγματα ἐδέοντο αὐτοῦ κατειπεῖν καί σῴζεσθαι, καί μή κινδυνεύειν ἀγωνισάμενον τῆς ξενίας τά ἔσχατα παθεῖν. ὁ δέ οὐκ ἔφη οὐδέποτε: οὕτω χρηστός ἦν καί περί τούς δεδεμένους καί περί τόν δῆμον τόν ἀθηναίων, ὥστε εἵλετο μᾶλλον ἀποθανεῖν ἤ κατειπεῖν καί ἀδίκως τινάς ἀπολέσαι. ἐκεῖνος μέν τοίνυν καί ὑπό σοῦ ἀπολλύμενος τοιουτοσί ἐγένετο [καί ξενοφῶν ὁ στρεβλωθείς καί ἱππίας ὁ θάσιος]: σύ δ' οὐδέν τοῖς ἀνδράσιν ἐκείνοις συνειδώς, πεισθείς δέ ὡς σύ γε, ἐάν ἐκεῖνοι ἀπόλωνται, μεθέξεις τῆς τότε πολιτείας καθισταμένης, ἀπέγραφες καί ἀπέκτεινας ἀθηναίων πολλούς καί ἀγαθούς. βούλομαι δ' ὑμῖν, ὦ ἄνδρες δικασταί, ἐπιδεῖξαι οἵων ἀνδρῶν ὑπ' ἀγοράτου ἀπεστέρησθε. εἰ μέν οὖν <μή> πολλοί ἦσαν, καθ' ἕκαστον ἄν περί αὐτῶν ἠκούετε, νῦν δέ συλλήβδην περί πάντων. οἱ μέν γάρ στρατηγήσαντες ὑμῖν πολλάκις μείζω τήν πόλιν τοῖς διαδεχομένοις στρατηγοῖς παρεδίδοσαν: οἱ δ' ἑτέρας μεγάλας ἀρχάς ἄρξαντες καί τριηραρχίας πολλάς τριηραρχήσαντες οὐδεπώποτε ὑφ' ὑμῶν οὐδεμίαν αἰτίαν αἰσχράν ἔσχον. οἱ δ' αὐτῶν περιγενόμενοι καί σωθέντες, οὕς οὗτος μέν ἀπέκτεινεν ὁμοίως καί θάνατος αὐτῶν κατεγνώσθη, ἡ δέ τύχη καί ὁ δαίμων περιεποίησε_φυγόντες γάρ ἐνθένδε καί [οὐ συλληφθέντες δέ οὐδέ ὑπομείναντες τήν κρίσιν,] κατελθόντες ἀπό φυλῆς τιμῶνται ὑφ' ὑμῶν ὡς ἄνδρες ἀγαθοί ὄντες. τούτους μέν τοιούτους ὄντας ἀγόρατος τούς μέν ἀπέκτεινε, τούς δέ φυγάδας ἐντεῦθεν ἐποίησε, τίς ὤν αὐτός; δεῖ γάρ ὑμᾶς εἰδέναι ὅτι δοῦλος καί ἐκ δούλων ἐστίν, ἵν' εἰδῆτε οἷος ὤν ὑμᾶς ἐλυμαίνετο τούτῳ μέν γάρ πατήρ ἦν εὐμάρης, ἐγένετο δέ ὁ εὐμάρης οὗτος νικοκλέους καί ἀντικλέους. καί μοι ἀνάβητε μάρτυρες. {μαρτυρεσ} [πάντα τοίνυν, ὦ ἄνδρες δικασταί, ὅσα κακά καί αἰσχρά καί τούτῳ καί τοῖς τούτου ἀδελφοῖς ἐπιτετήδευται, πολύ ἄν εἴη ἔργον λέγειν. περί δέ συκοφαντίας, ὅσας οὗτος ἤ δίκας ἰδίας συκοφαντῶν ἐδικάζετο ἤ γραφάς ὅσας ἐγράφετο ἤ ἀπογραφάς ἀπέγραφεν, οὐδέν με δεῖ καθ' ἕκαστον λέγειν: συλλήβδην γάρ ὑμεῖς ἅπαντες καί ἐν τῷ δήμῳ καί ἐν τῷ δικαστηρίῳ συκοφαντίας αὐτοῦ κατέγνωτε καί ὦφλεν ὑμῖν μυρίας δραχμάς, ὥστε τοῦτο μέν ἱκανῶς ὑπό ὑμῶν ἁπάντων μεμαρτύρηται. γυναῖκας τοίνυν τῶν πολιτῶν τοιοῦτος ὤν μοιχεύειν καί διαφθείρειν ἐλευθέρας ἐπεχείρησε, καί ἐλήφθη μοιχός: καί τούτου θάνατος ἡ ζημία ἐστίν. ὡς δέ ἀληθῆ λέγω, μάρτυρας κάλει. {[μαρτυρεσ]} ἦσαν τοίνυν οὗτοι, ὦ ἄνδρες δικασταί, τέτταρες ἀδελφοί. τούτων εἷς μέν ὁ πρεσβύτατος ἐν σικελίᾳ παραφρυκτωρευόμενος τοῖς πολεμίοις ληφθείς ὑπό λαμάχου ἀπετυμπανίσθη: ὁ δέ ἕτερος εἰς κόρινθον μέν ἐντευθενί ἀνδράποδον ἐξήγαγεν, ἐκεῖθεν δέ παιδίσκην αὖθις ἐξαγαγών ἁλίσκεται, καί ἐν τῷ δεσμωτηρίῳ δεδεμένος ἀπέθανε: τόν δέ τρίτον φαινιππίδης ἐνθάδε λωποδύτην ἀπήγαγε, καί ὑμεῖς κρίναντες αὐτόν ἐν τῷ δικαστηρίῳ καί καταγνόντες αὐτοῦ θάνατον ἀποτυμπανίσαι παρέδοτε. ὡς δέ ἀληθῆ λέγω, καί αὐτόν οἶμαι ὁμολογήσειν τοῦτον καί μάρτυρας παρέξομαι. {μαρτυρεσ} πῶς οὖν οὐχ ἅπασι προσήκει ὑμῖν τούτου καταψηφίζεσθαι; εἰ γάρ τούτων ἕκαστος δι' ἕν ἁμάρτημα θανάτου ἠξιώθη, ἦ που τοῦ γε πολλά ἐξημαρτηκότος καί δημοσίᾳ εἰς τήν πόλιν καί ἰδίᾳ εἰς ἕκαστον ὑμῶν, ὧν ἑκάστου ἁμαρτήματος ἐν τοῖς νόμοις θάνατος ἡ ζημία ἐστί, δεῖ ὑμᾶς σφόδρα θάνατον αὐτοῦ καταψηφίσασθαι. λέξει δέ, ὦ ἄνδρες δικασταί, καί ἐξαπατῆσαι ὑμᾶς πειράσεται, ὡς ἐπί τῶν τετρακοσίων φρύνιχον ἀπέκτεινε, καί ἀντί τούτου φήσει αὐτόν ἀθηναῖον τόν δῆμον ποιήσασθαι, ψευδόμενος, ὦ ἄνδρες δικασταί: οὔτε γάρ φρύνιχον ἀπέκτεινεν οὔτε ἀθηναῖον αὐτόν ὁ δῆμος ἐποιήσατο. φρυνίχῳ γάρ, ὦ ἄνδρες δικασταί, κοινῇ θρασύβουλός τε ὁ καλυδώνιος καί ἀπολλόδωρος ὁ μεγαρεύς ἐπεβούλευσαν: ἐπειδή δέ ἐπετυχέτην αὐτῷ βαδίζοντι, ὁ μέν θρασύβουλος τύπτει τόν φρύνιχον καί καταβάλλει πατάξας, ὁ δέ ἀπολλόδωρος οὐχ ἥψατο: ἀλλ' ἐν τούτῳ κραυγή γίγνεται καί ᾤχοντο φεύγοντες. ἀγόρατος δέ οὑτοσί οὔτε παρεκλήθη οὔτε παρεγένετο οὔτε οἶδε τοῦ πράγματος οὐδέν. ὡς δέ ἀληθῆ λέγω, αὐτό ὑμῖν τό ψήφισμα δηλώσει. {ψηφισμα} ὅτι μέν οὐκ ἀπέκτεινε φρύνιχον, ἐξ αὐτοῦ τοῦ ψηφίσματος δῆλον: οὐδαμοῦ γάρ ἐστιν «ἀγόρατον ἀθηναῖον εἶναι» ὥσπερ θρασύβουλον [καί ἀπολλόδωρον]: καίτοι εἴπερ ἀπέκτεινε φρύνιχον, ἔδει αὐτόν ἐν τῇ αὐτῇ στήλῃ, ἵνα περ θρασύβουλον [καί ἀπολλόδωρον], ἀθηναῖον πεποιημένον <ἐγγεγράφθαι>: τά μέντοι ὀνόματα διαπράττονται σφῶν αὐτῶν, δόντες ἀργύριον τῷ ῥήτορι, προσγραφῆναι εἰς τήν στήλην ὡς εὐεργέτας ὄντας. καί ὡς ἀληθῆ λέγω, τό αὐτό ψήφισμα ἐλέγξει. {ψηφισμα} οὕτω μέντοι οὑτοσί πολύ ὑμῶν κατεφρόνει, ὥστε οὐκ ὤν ἀθηναῖος καί ἐδίκαζε καί ἠκκλησίαζε καί γραφάς τάς ἐξ ἀνθρώπων ἐγράφετο, ἐπιγραφόμενος ἀναγυράσιος εἶναι. ἔπειτα δέ καί ἕτερον μέγα τεκμήριον ὡς οὐκ ἀπέκτεινε φρύνιχον, δι' ὅ ἀθηναῖός φησι γεγενῆσθαι. ὁ φρύνιχος γάρ οὗτος τούς τετρακοσίους κατέστησεν: ἐπειδή δ' ἐκεῖνος ἀπέθανεν, οἱ πολλοί τῶν τετρακοσίων ἔφυγον. πότερον οὖν δοκοῦσιν ὑμῖν οἱ τριάκοντα καί ἡ βουλή ἡ τότε βουλεύουσα, οἵ αὐτοί ἦσαν ἅπαντες τῶν τετρακοσίων τῶν φυγόντων, ἀφεῖναι ἄν λαβόντες τόν φρύνιχον ἀποκτείναντα, ἤ τιμωρήσασθαι ὑπέρ φρυνίχου καί τῆς φυγῆς ἧς αὐτοί ἔφυγον; ἐγώ μέν οἶμαι τιμωρεῖσθαι ἄν. εἰ μέν οὖν μή ἀποκτείνας προσποιεῖται, ὡς ἐγώ φημι, ἀδικεῖ: εἰ δέ ἀμφισβητεῖς καί φῄς φρύνιχον ἀποκτεῖναι, δῆλον ὅτι μείζω τόν δῆμον τόν ἀθηναίων κακά ποιήσας τήν ὑπέρ φρυνίχου αἰτίαν πρός τούς τριάκοντα ἀπελύσω: οὐδέποτε γάρ πείσεις οὐδένα ἀνθρώπων ὡς φρύνιχον ἀποκτείνας ἀφείθης ἄν ὑπό τῶν τριάκοντα, εἰ μή μεγάλα τόν δῆμον τόν ἀθηναίων καί ἀνήκεστα κακά ἠργάσω. ἐάν μέν οὖν φάσκῃ φρύνιχον ἀποκτεῖναι, τούτων μέμνησθε, καί τοῦτον τιμωρεῖσθε ἀνθ' ὧν ἐποίησεν: ἐάν δ' οὐ φάσκῃ, ἔρεσθε αὐτόν δι' ὅ τι φησίν ἀθηναῖος ποιηθῆναι. ἐάν δέ μή ἔχῃ ἀποδεῖξαι, τιμωρεῖσθε αὐτόν ὅτι καί ἐδίκαζε καί ἠκκλησίαζε καί ἐσυκοφάντει πολλούς ὡς ἀθηναῖος τοὔνομα ἐπιγραφόμενος. ἀκούω δέ αὐτόν παρασκευάζεσθαι ἀπολογεῖσθαι, ὡς ἐπί φυλήν τε ᾤχετο καί συγκατῆλθεν ἀπό φυλῆς, καί τοῦτο μέγιστον ἀγώνισμα εἶναι. ἐγένετο δέ τοιοῦτον: ἦλθεν οὗτος ἐπί φυλήν: καίτοι πῶς ἄν γένοιτο ἄνθρωπος μιαρώτερος; ὅστις εἰδώς ὅτι εἰσί τινες ἐπί φυλῇ τῶν ὑπό τούτου ἐκπεπτωκότων ἐτόλμησεν ἐλθεῖν ὡς τούτους. ἐπειδή δέ εἶδον αὐτόν τάχιστα, συλλαβόντες ἄγουσιν ἄντικρυς ὡς ἀποκτενοῦντες, οὗπερ καί τούς ἄλλους ἀπέσφαττον, εἴ τινα λῃστήν ἤ κακοῦργον συλλάβοιεν. στρατηγῶν δέ ἄνυτος [ἐπί φυλήν] οὐκ ἔφη χρῆναι ποιεῖν αὐτούς ταῦτα, λέγων ὅτι <οὔπω> οὕτω διακέοιντο, ὥστε τιμωρεῖσθαί τινας τῶν ἐχθρῶν, ἀλλά νῦν μέν δεῖν αὐτούς ἡσυχίαν ἔχειν: εἰ δέ ποτε οἴκαδε κατέλθοιεν, τότε καί τιμωρήσοιντο τούς ἀδικοῦντας. ταῦτα λέγων αἴτιος ἐγένετο τοῦ ἀποφυγεῖν τοῦτον ἐπί φυλῇ: ἀνάγκη δέ ἦν στρατηγοῦ ἀνδρός ἀκροᾶσθαι, εἴπερ ἔμελλον σωθήσεσθαι. ἀλλ' ἕτερον: οὔτε γάρ συσσιτήσας τούτῳ οὐδείς φανήσεται οὔτε σύσκηνος γενόμενος οὔτε <ὁ> ταξίαρχος εἰς τήν φυλήν κατατάξας, ἀλλ' ὥσπερ ἀλιτηρίῳ οὐδείς ἀνθρώπων αὐτῷ διελέγετο. καί μοι κάλει τόν ταξίαρχον. {μαρτυρια} ἐπειδή δέ <αἱ> διαλλαγαί πρός ἀλλήλους ἐγένοντο καί ἔπεμψαν οἱ [πολῖται] ἐκ πειραιῶς τήν πομπήν εἰς πόλιν, ἡγεῖτο μέν αἴσιμος [τῶν πολιτῶν], οὗτος δέ οὕτω τολμηρός καί ἐκεῖ ἐγένετο. συνηκολούθει γάρ λαβών τά ὅπλα καί συνέπεμπε τήν πομπήν μετά τῶν ὁπλιτῶν πρός τό ἄστυ. ἐπειδή δέ πρός ταῖς πύλαις ἦσαν καί ἔθεντο τά ὅπλα, πρίν εἰσιέναι εἰς τό ἄστυ, ὁ μέν αἴσιμος αἰσθάνεται καί προσελθών τήν τε ἀσπίδα αὐτοῦ λαβών ἔρριψε, καί ἀπιέναι ἐκέλευσεν ἐς κόρακας [ἐκ τῶν πολιτῶν]. οὐ γάρ ἔφη δεῖν ἀνδροφόνον αὐτόν ὄντα συμπέμπειν τήν πομπήν τῇ ἀθηναίᾳ. τούτῳ τῷ τρόπῳ ὑπό αἰσίμου ἀπηλάθη. ὡς δ' ἀληθῆ λέγω, μάρτυρας παρέξομαι. {μαρτυρεσ} τούτῳ τῷ τρόπῳ, ὦ ἄνδρες δικασταί, καί ἐπί φυλῇ καί ἐν πειραιεῖ πρός τούς ὁπλίτας διέκειτο: [οὐδείς γάρ αὐτῷ διελέγετο ὡς ἀνδροφόνῳ ὄντι, τοῦ τε μή ἀποθανεῖν ἄνυτος ἐγένετο αὐτῷ αἴτιος]. ἐάν οὖν τῇ ἐπί φυλήν ὁδῷ ἀπολογίᾳ χρῆται, ὑπολαμβάνειν χρή εἰ ἄνυτος αὐτῷ ἐγένετο αἴτιος μή ἀποθανεῖν ἑτοίμων ὄντων τιμωρεῖσθαι, καί ἔρριψεν αὐτοῦ αἴσιμος τήν ἀσπίδα καί οὐκ εἴα [μετά τῶν πολιτῶν] συμπέμπειν τήν πομπήν, [καί εἴ τις αὐτόν ταξίαρχος εἰς τάξιν τινά κατέταξε]. μήτε οὖν ταῦτα αὐτοῦ ἀποδέχεσθε, μήτ' ἐάν λέγῃ ὅτι πολλῷ χρόνῳ ὕστερον τιμωρούμεθα. οὐ γάρ οἶμαι οὐδεμίαν τῶν τοιούτων ἀδικημάτων προθεσμίαν εἶναι, ἀλλ' ἐγώ μέν οἶμαι, εἴτ' εὐθύς εἴτε χρόνῳ τις τιμωρεῖται, τοῦτον δεῖν ἀποδεικνύναι ὡς οὐ πεποίηκε περί ὧν ἐστιν ἡ αἰτία. οὗτος τοίνυν τοῦτο ἀποφαινέτω, ἤ ὡς οὐκ ἀπέκτεινεν ἐκείνους ἤ ὡς δικαίως, κακόν τι ποιοῦντας τόν δῆμον τόν ἀθηναίων. εἰ δέ πάλαι δέον τιμωρεῖσθαι ὕστερον ἡμεῖς τιμωρούμεθα, τόν χρόνον κερδαίνει ὅν ἔζη οὐ προσῆκον αὐτῷ, οἱ δέ ἄνδρες ὑπό τούτου οὐδέν ἧττον τεθνήκασιν. ἀκούω δ' αὐτόν καί <τούτῳ> διισχυρίζεσθαι, ὅτι ἐπ' αὐτοφώρῳ τῇ ἀπαγωγῇ ἐπιγέγραπται, πάντων ἐγώ οἶμαι εὐηθέστατα: ὡς εἰ μέν τό ἐπ' αὐτοφώρῳ μή προσεγέγραπτο, ἔνοχος <ἄν> ὤν τῇ ἀπαγωγῇ: διότι δέ τοῦτο προσγέγραπται, [ἔνοχος ὤν] ῥᾳστώνην τινά οἴεται αὑτῷ εἶναι. τοῦτο δέ οὐδέν ἄλλ' ὡς ἔοικεν ἤ ὁμολογεῖν ἀποκτεῖναι, μή αὐτοφώρῳ δέ, καί περί τούτου διισχυρίζεσθαι, ὥσπερ, εἰ μή ἐπ' αὐτοφώρῳ μέν, ἀπέκτεινε δέ, τούτου ἕνεκα δέον αὐτόν σῴζεσθαι. δοκοῦσι δ' ἔμοιγε οἱ ἕνδεκα οἱ παραδεξάμενοι τήν ἀπαγωγήν ταύτην, <οὐκ> οἰόμενοι ἀγοράτῳ συμπράττειν ποτ' ἄν διισχυριζομένῳ, σφόδρα ὀρθῶς ποιῆσαι διονύσιον τήν ἀπαγωγήν ἀπάγοντ' ἀναγκάζοντες προσγράψασθαι τό γε ἐπ' αὐτοφώρῳ: ἤ οὐκ ἄν εἴη <ὅς> πρῶτον μέν ἐναντίον πεντακοσίων [ἐν τῇ βουλῇ], εἶτα πάλιν ἐναντίον ἀθηναίων ἁπάντων [ἐν τῷ δήμῳ] ἀπογράψας τινάς ἀποκτείνειε [καί αἴτιος γένοιτο τοῦ θανάτου]; οὐ γάρ δήπου τοῦτο μόνον οἴει τό ἐπ' αὐτοφώρῳ, ἐάν τις ξύλῳ ἤ μαχαίρᾳ πατάξας καταβάλῃ, ἐπεί ἔκ γε τοῦ σοῦ λόγου οὐδείς φανήσεται ἀποκτείνας τούς ἄνδρας οὕς σύ ἀπέγραψας: οὔτε γάρ ἐπάταξεν αὐτούς οὐδείς οὔτ' ἀπέσφαξεν, ἀλλά ἀναγκασθέντες ὑπό τῆς σῆς ἀπογραφῆς ἀπέθανον. οὐκ οὖν <ὁ> αἴτιος τοῦ θανάτου, οὗτος ἐπ' αὐτοφώρῳ ἐστί; τίς οὖν ἄλλος αἴτιος ἤ σύ ἀπογράψας; ὥστε πῶς οὐκ ἐπ' αὐτοφώρῳ σύ εἶ ὁ ἀποκτείνας; πυνθάνομαι δ' αὐτόν καί περί τῶν ὅρκων καί περί τῶν συνθηκῶν μέλλειν λέγειν, ὡς παρά τούς ὅρκους καί τάς συνθήκας ἀγωνίζεται ἅς συνεθέμεθα πρός τούς ἐν ἄστει οἱ ἐν [τῷ] πειραιεῖ. σχεδόν μέν οὖν τούτοις ἰσχυριζόμενος ὁμολογεῖ ἀνδροφόνος εἶναι: ἐμποδών γοῦν ἤ ὅρκους ἤ συνθήκας ἤ χρόνον ἤ ἐπ' αὐτοφώρῳ τι ποιεῖται, αὐτῷ δέ τῷ πράγματι οὔ τι πιστεύει καλῶς ἀγωνιεῖσθαι. ὑμῖν δέ, ὦ ἄνδρες δικασταί, οὐ προσήκει περί τούτων <ἐάν λέγῃ> ἀποδέχεσθαι: ἀλλ' ὡς οὐκ ἀπέγραψεν οὐδέ οἱ ἄνδρες τεθνᾶσι, περί τούτων κελεύετε αὐτόν ἀπολογεῖσθαι. ἔπειτα τούς ὅρκους καί τάς συνθήκας οὐδέν ἡγοῦμαι προσήκειν ἡμῖν πρός τοῦτον. οἱ γάρ ὅρκοι τοῖς ἐν ἄστει πρός τούς ἐν πειραιεῖ γεγένηνται. εἰ μέν οὖν οὗτος μέν ἐν ἄστει ἡμεῖς δ' ἐν πειραιεῖ ἦμεν, εἶχον <ἄν> τινα λόγον αὐτῷ αἱ συνθῆκαι: νῦν δέ καί οὗτος ἐν πειραιεῖ ἦν καί ἐγώ καί διονύσιος καί οὗτοι ἅπαντες οἱ τοῦτον τιμωρούμενοι: ὥστε οὔκ εἰσιν ἡμῖν ἐμποδών: οὐδένα γάρ ὅρκον οἱ ἐν πειραιεῖ <τοῖς ἐν πειραιεῖ οὐδ' οἱ ἐν ἄστει> τοῖς ἐν ἄστει ὤμοσαν. [ἐκ παντός δέ τρόπου ἔμοιγε δοκεῖ οὐχ ἑνός θανάτου ἄξιος εἶναι, ὅστις φησί μέν ὑπό τοῦ δήμου <πεποιῆσθαι>, τόν δέ δῆμον, ὅν αὐτός φησι πατέρα αὑτοῦ εἶναι, φαίνεται κακώσας, καθυφείς καί προδούς πάντα ἐξ ὧν <ἄν> ἐκεῖνος μείζων καί ἰσχυρότερος ἐγίγνετο. ὅστις οὖν τόν τε γόνῳ πατέρα τόν αὑτοῦ ἔτυπτε καί οὐδέν παρεῖχε τῶν ἐπιτηδείων, τόν τε ποιητόν πατέρα ἀφείλετο ἅ ἦν ὑπάρχοντα ἐκείνῳ ἀγαθά, πῶς οὐ καί διά τοῦτο κατά τόν τῆς κακώσεως νόμον ἄξιός ἐστι θανάτῳ ζημιωθῆναι;] προσήκει δ' ὑμῖν, ὦ ἄνδρες δικασταί, ἅπασι τιμωρεῖν ὑπέρ ἐκείνων τῶν ἀνδρῶν ὁμοίως ὥσπερ ἡμῶν ἑνί ἑκάστῳ. ἀποθνῄσκοντες γάρ ἐπέσκηψαν καί ἡμῖν καί τοῖς φίλοις ἅπασι τιμωρεῖν ὑπέρ σφῶν αὐτῶν ἀγόρατον τουτονί ὡς φονέα ὄντα, καί κακῶς ποιεῖν καθ' ὅσον ἄν ἔμβραχυ ἕκαστος δύνηται. εἰ τοίνυν τι ἐκεῖνοι ἀγαθόν τήν πόλιν ἤ τό πλῆθος τό ὑμέτερον φανεροί εἰσι πεποιηκότες, ὅ καί αὐτοί ὑμεῖς ὁμολογεῖτε, ἀνάγκη ὑμᾶς ἐστι πάντας ἐκείνοις φίλους καί ἐπιτηδείους εἶναι, ὥστε οὐδέν μᾶλλον ἡμῖν ἤ καί ὑμῶν ἑνί ἑκάστῳ ἐπέσκηψαν. οὔκουν οὔτε ὅσιον οὔτε νόμιμον ὑμῖν ἐστιν ἀνεῖναι ἀγόρατον τουτονί. ὑμεῖς τοίνυν, ὦ ἄνδρες ἀθηναῖοι, νυνί δή, ἐπεί ἐν τῷ τότε χρόνῳ, ἐν ᾧ ἐκεῖνοι ἀπέθνῃσκον, οὐχ οἷοί τε ἦστε ἐπαρκέσαι διά τά πράγματα τά περιεστηκότα, νυνί, ἐν ᾧ δύνασθε, τιμωρήσατε τόν ἐκείνων φονέα. ἐνθυμεῖσθε δ', ὦ ἄνδρες ἀθηναῖοι, ὅπως μή πάντων ἔργον σχετλιώτατον ἐργάσησθε. εἰ γάρ ἀποψηφιεῖσθε ἀγοράτου τουτουί, οὐ μόνον τοῦτο διαπράττεσθε, ἀλλά καί ἐκείνων τῶν ἀνδρῶν, οὕς ὁμολογεῖτε ὑμῖν εὔνους εἶναι, τῇ αὐτῇ ψήφῳ ταύτῃ θάνατον καταψηφίζεσθε: ἀπολύοντες γάρ τόν αἴτιον ὄντα ἐκείνοις τοῦ θανάτου οὐδέν ἄλλο γιγνώσκετε ἤ ἐκείνους δικαίως ὑπό τούτου τεθνηκέναι. καί οὕτως ἄν δεινότατα πάντων πάθοιεν, εἰ οἷς ἐπέσκηπτον ἐκεῖνοι ὡς φίλοις οὖσι τιμωρεῖν ὑπέρ αὑτῶν, οὗτοι ὁμόψηφοι κατ' ἐκείνων τῶν ἀνδρῶν τοῖς τριάκοντα γενήσονται. μηδαμῶς, ὦ ἄνδρες δικασταί, πρός θεῶν ὀλυμπίων, μήτε τέχνῃ μήτε μηχανῇ μηδεμιᾷ θάνατον ἐκείνων τῶν ἀνδρῶν καταψηφίσησθε, οἵ πολλά κἀγαθά ὑμᾶς ποιήσαντες διά ταῦτα ὑπό τῶν τριάκοντα καί ἀγοράτου τουτουί ἀπέθανον. ἀναμνησθέντες οὖν ἁπάντων τῶν δεινῶν, καί τῶν κοινῶν τῇ πόλει καί τῶν ἰδίων, ὅσα ἑκάστῳ ἐγένετο ἐπειδή ἐκεῖνοι οἱ ἄνδρες ἐτελεύτησαν, τιμωρήσατε τόν αἴτιον τούτων. ἀποδέδεικται δ' ὑμῖν [ἅπαντα] καί ἐκ τῶν ψηφισμάτων καί ἐκ τῶν ἀπογραφῶν καί ἐκ τῶν ἄλλων ἁπάντων ἀγόρατος ὤν αὐτοῖς αἴτιος τοῦ θανάτου. ἔτι δέ καί προσήκει ὑμῖν ἐναντία τοῖς τριάκοντα ψηφίζεσθαι: ὧν μέν τοίνυν ἐκεῖνοι θάνατον κατέγνωσαν, ὑμεῖς ἀποψηφίσασθε: ὧν δ' ἐκεῖνοι θάνατον οὐ κατέγνωσαν, ὑμεῖς καταψηφίσασθε. οἱ τριάκοντα τοίνυν τῶν μέν ἀνδρῶν τούτων, οἵ ἦσαν ὑμέτεροι φίλοι, θάνατον κατέγνωσαν [ὧν δεῖ ὑμᾶς ἀποψηφίζεσθαι]: ἀγοράτου δέ ἀπεψηφίσαντο, διότι ἐδόκει προθύμως τούτους ἀπολλύναι: [οὗ προσήκει καταψηφίζεσθαι.] ἐάν οὖν τά ἐναντία τοῖς τριάκοντα ψηφίζησθε, πρῶτον μέν οὐχ ὁμόψηφοι <τοῖς ἐχθίστοις> γίγνεσθε, ἔπειτα τοῖς ὑμετέροις αὐτῶν φίλοις τετιμωρηκότες ἔσεσθε, ἔπειτα τοῖς πᾶσιν ἀνθρώποις δόξετε δίκαια καί ὅσια ψηφίσασθαι. [14] {work} {κατα αλκιβιαδου λιποταξιου} ἡγοῦμαι μέν, ὦ ἄνδρες δικασταί, οὐδεμίαν ὑμᾶς ποθεῖν ἀκοῦσαι πρόφασιν παρά τῶν βουλομένων ἀλκιβιάδου κατηγορεῖν: τοιοῦτον γάρ πολίτην ἑαυτόν ἐξ ἀρχῆς παρέσχεν, ὥστε καί εἰ μή τις ἰδίᾳ ἀδικούμενος ὑπ' αὐτοῦ τυγχάνει, οὐδέν ἧττον προσήκει ἐκ τῶν ἄλλων ἐπιτηδευμάτων ἐχθρόν αὐτόν ἡγεῖσθαι. οὐ γάρ μικρά τά ἁμαρτήματα οὐδέ συγγνώμης ἄξια, οὐδ' ἐλπίδα παρέχοντα ὡς ἔσται τοῦ λοιποῦ βελτίων, ἀλλ' οὕτω πεπραγμένα καί εἰς τοσοῦτον κακίας ἀφιγμένα, ὥστ' ἐπ' ἐκείνοις οἷς οὗτος φιλοτιμεῖται <καί> τούς ἐχθρούς αἰσχύνεσθαι. ἐγώ μέντοι, ὦ ἄνδρες δικασταί, καί πρότερον πρός τῶν πατέρων ἡμῖν διαφορᾶς ὑπαρχούσης, καί πάλαι τοῦτον πονηρόν ἡγούμενος, καί νῦν ὑπ' αὐτοῦ πεπονθώς κακῶς, πειράσομαι ὑπέρ πάντων τῶν πεπραγμένων μεθ' ὑμῶν αὐτόν τιμωρήσασθαι. περί μέν οὖν τῶν ἄλλων ἀρχεστρατίδης ἱκανῶς κατηγόρησε: καί γάρ τούς νόμους ἐπέδειξε καί μάρτυρας πάντων παρέσχετο: ὅσα δ' οὗτος παραλέλοιπεν, ἐγώ καθ' ἕκαστον ὑμᾶς διδάξω. [ἀνάγνωθι δέ μοι τόν νόμον. {νομοσ]} εἰκός τοίνυν ἐστίν, ὦ ἄνδρες δικασταί, ἐξ οὗ τήν εἰρήνην ἐποιησάμεθα, πρῶτον περί τούτων νυνί δικάζοντας μή μόνον δικαστάς ἀλλά καί νομοθέτας αὐτούς γενέσθαι, εὖ εἰδότας ὅτι, ὅπως ἄν ὑμεῖς νυνί περί αὐτῶν γνῶτε, οὕτω καί τόν ἄλλον χρόνον ἡ πόλις αὐτοῖς χρήσεται. δοκεῖ δέ μοι καί πολίτου χρηστοῦ καί δικαστοῦ δικαίου ἔργον εἶναι ταύτῃ τούς νόμους διαλαμβάνειν, ὅπῃ εἰς τόν λοιπόν χρόνον μέλλει συνοίσειν τῇ πόλει. τολμῶσι γάρ τινες λέγειν ὡς οὐδείς ἔνοχός ἐστι λιποταξίου οὐδέ δειλίας: μάχην γάρ οὐδεμίαν γεγονέναι, τόν δέ νόμον κελεύειν, ἐάν τις λίπῃ τήν τάξιν εἰς τοὐπίσω δειλίας ἕνεκα, μαχομένων τῶν ἄλλων, περί τούτου τούς στρατιώτας δικάζειν. ὁ δέ νόμος οὐ περί τούτων κελεύει μόνον, ἀλλά καί ὁπόσοι ἄν μή παρῶσιν ἐν τῇ πεζῇ στρατιᾷ. ἀνάγνωθί μοι τόν νόμον. {νομοσ} ἀκούετε, ὦ ἄνδρες δικασταί, ὅτι περί ἀμφοτέρων κεῖται, καί ὅσοι ἄν μάχης οὔσης εἰς τοὐπίσω ἀναχωρήσωσι, καί ὅσοι ἄν ἐν τῇ πεζῇ στρατιᾷ μή παρῶσι. σκέψασθε δέ τίνες εἰσίν οὕς δεῖ παρεῖναι. οὐχ οἵτινες ἄν τήν ἡλικίαν ταύτην ἔχωσιν; οὐχ οὕς ἄν οἱ στρατηγοί καταλέξωσιν; ἡγοῦμαι δ', ὦ ἄνδρες δικασταί, ὅλῳ τῷ νόμῳ μόνον αὐτόν τῶν πολιτῶν ἔνοχον εἶναι. ἀστρατείας μέν γάρ δικαίως ἄν αὐτόν ἁλῶναι, ὅτι καταλεγείς ὁπλίτης οὐκ ἐξῆλθε μεθ' ὑμῶν στρατοπεδευσόμενος, <λιποταξίου δέ ὅτι> οὐ παρέσχε μετά τῶν ἄλλων ἑαυτόν τάξαι, δειλίας δέ, ὅτι δεῖν αὐτόν μετά τῶν ὁπλιτῶν κινδυνεύειν ἱππεύειν εἵλετο. καίτοι φασίν αὐτόν ταύτην τήν ἀπολογίαν ποιήσεσθαι, ὡς ἐπειδήπερ ἵππευεν, οὐδέν ἠδίκει τήν πόλιν. ἐγώ δ' ἡγοῦμαι διά τοῦθ' ὑμᾶς δικαίως ἄν αὐτῷ ὀργίζεσθαι, ὅτι τοῦ νόμου κελεύοντος, ἐάν τις ἀδοκίμαστος ἱππεύῃ, ἄτιμον εἶναι, ἐτόλμησεν ἀδοκίμαστος ἱππεύειν. καί μοι ἀνάγνωθι τόν νόμον. {νομοσ} οὗτος τοίνυν εἰς τοῦτ' ἦλθε πονηρίας, καί οὕτως ὑμῶν κατεφρόνησε καί τούς πολεμίους ἔδεισε καί ἱππεύειν ἐπεθύμησε καί τῶν νόμων οὐκ ἐφρόντισεν, ὥστε οὐδέν αὐτῷ τούτων τῶν κινδύνων ἐμέλησεν, ἀλλ' ἐβουλήθη καί ἄτιμος εἶναι [καί τά χρήματ' αὐτοῦ δημευθῆναι] καί πάσαις ταῖς κειμέναις ζημίαις ἔνοχος γενέσθαι μᾶλλον ἤ μετά τῶν πολιτῶν εἶναι καί ὁπλίτης γενέσθαι. καί ἕτεροι μέν οὐδεπώποτε ὁπλιτεύσαντες, ἱππεύσαντες δέ καί τόν ἄλλον χρόνον καί πολλά κακά τούς πολεμίους πεποιηκότες, οὐκ ἐτόλμησαν ἐπί τούς ἵππους ἀναβῆναι, δεδιότες ὑμᾶς καί τόν νόμον: οὕτω γάρ ἦσαν παρεσκευασμένοι, οὐχ ὡς ἀπολουμένης τῆς πόλεως, ἀλλ' ὡς σωθησομένης καί μεγάλης ἐσομένης καί τιμωρησομένης τούς ἀδικοῦντας: ἀλκιβιάδης δ' ἐτόλμησεν ἀναβῆναι, οὔτε εὔνους ὤν τῷ πλήθει οὔτε πρότερον ἱππεύσας οὔτε νῦν ἐπιστάμενος οὔτε ὑφ' ὑμῶν δοκιμασθείς, ὡς οὐκ ἐξεσόμενον τῇ πόλει δίκην παρά τῶν ἀδικούντων λαμβάνειν. ἐνθυμηθῆναι δέ χρή ὅτι, εἰ ἐξέσται ὅ τι ἄν τις βούληται ποιεῖν, οὐδέν ὄφελος νόμους κεῖσθαι ἤ ὑμᾶς συλλέγεσθαι ἤ στρατηγούς αἱρεῖσθαι. θαυμάζω δέ, ὦ ἄνδρες δικασταί, εἴ τις ἀξιοῖ, ἐάν μέν τις προσιόντων τῶν πολεμίων τῆς πρώτης τάξεως τεταγμένος τῆς δευτέρας γένηται, τούτου μέν δειλίαν καταψηφίζεσθαι, ἐάν δέ τις ἐν τοῖς ὁπλίταις τεταγμένος ἐν τοῖς ἱππεῦσιν ἀναφανῇ, τούτῳ συγγνώμην ἔχειν. καί μέν δή, ὦ ἄνδρες δικασταί, ἡγοῦμαι δικάζειν ὑμᾶς οὐ μόνον τῶν ἐξαμαρτανόντων ἕνεκα, ἀλλ' ἵνα καί τούς ἄλλους τῶν ἀκοσμούντων σωφρονεστέρους ποιῆτε. ἐάν μέν τοίνυν τούς ἀγνῶτας κολάζητε, οὐδείς ἔσται τῶν ἄλλων βελτίων: οὐδείς γάρ εἴσεται τά ὑφ' ὑμῶν καταψηφισθέντα: ἐάν δέ τούς ἐπιφανεστάτους τῶν ἐξαμαρτανόντων τιμωρῆσθε, πάντες πεύσονται, ὥστε τούτῳ παραδείγματι χρώμενοι βελτίους ἔσονται οἱ πολῖται. ἐάν τοίνυν τούτου καταψηφίσησθε, οὐ μόνον οἱ ἐν τῇ πόλει εἴσονται, ἀλλά καί οἱ σύμμαχοι αἰσθήσονται καί οἱ πολέμιοι πεύσονται, καί ἡγήσονται πολύ πλείονος ἀξίαν εἶναι τήν πόλιν, ἐάν ὁρῶσιν ἐπί τοῖς τοιούτοις τῶν ἁμαρτημάτων μάλισθ' ὑμᾶς ὀργιζομένους καί μηδεμιᾶς συγγνώμης τούς ἀκοσμοῦντας ἐν τῷ πολέμῳ τυγχάνοντας. ἐνθυμεῖσθε δ', ὦ ἄνδρες δικασταί, ὅτι τῶν στρατιωτῶν οἱ μέν κάμνοντες ἐτύγχανον, οἱ δέ ἐνδεεῖς ὄντες τῶν ἐπιτηδείων, καί ἡδέως ἄν οἱ μέν ἐν ταῖς πόλεσι καταμείναντες ἐθεραπεύοντο, οἱ δέ οἴκαδ' ἀπελθόντες τῶν οἰκείων ἐπεμέλοντο, οἱ δέ ψιλοί ἐστρατεύοντο, οἱ δ' ἐν τοῖς ἱππεῦσιν ἐκινδύνευον: ἀλλ' ὅμως οὐκ ἐτολμᾶτε ἀπολιπεῖν τάς τάξεις οὐδέ τἀρεστά ὑμῖν αὐτοῖς αἱρεῖσθαι, ἀλλά πολύ μᾶλλον ἐφοβεῖσθε τούς τῆς πόλεως νόμους ἤ τόν πρός τούς πολεμίους κίνδυνον. ὧν χρή μεμνημένους ὑμᾶς νυνί τήν ψῆφον φέρειν, καί πᾶσι φανερόν ποιεῖν ὅτι ἀθηναίων οἱ μή βουλόμενοι τοῖς πολεμίοις μάχεσθαι ὑφ' ὑμῶν κακῶς πείσονται. ἡγοῦμαι δέ, ὦ ἄνδρες δικασταί, περί μέν τοῦ νόμου καί αὐτοῦ τοῦ πράγματος οὐχ ἕξειν αὐτούς ὅ τι λέξουσιν: ἀναβαίνοντες δ' ὑμᾶς ἐξαιτήσονται καί ἀντιβολήσουσιν, οὐκ ἀξιοῦντες τοῦ ἀλκιβιάδου ὑέος τοσαύτην δειλίαν καταγνῶναι, ὡς ἐκεῖνον πολλῶν ἀγαθῶν ἀλλ' οὐχί πολλῶν κακῶν αἴτιον γεγενημένον, ὅν εἰ τηλικοῦτον ὄντα ἀπεκτείνατε, ὅτε πρῶτον εἰς ὑμᾶς ἐλάβετε ἐξαμαρτάνοντα, οὐκ ἄν ἐγένοντο συμφοραί τοσαῦται τῇ πόλει. δεινόν δέ μοι δοκεῖ, ὦ ἄνδρες δικασταί, εἶναι, εἰ αὐτοῦ μέν ἐκείνου θάνατον κατέγνωτε, τοῦ δέ ὑέος ἀδικοῦντος δι' ἐκεῖνον ἀποψηφιεῖσθε, ὅς αὐτός μέν οὐκ ἐτόλμα μεθ' ὑμῶν μάχεσθαι, ὁ δέ πατήρ αὐτοῦ μετά τῶν πολεμίων ἠξίου στρατεύεσθαι. καί ὅτε μέν παῖς ὤν οὔπω δῆλος ἦν ὁποῖός τις ἔσται, διά τά <τοῦ> πατρός ἁμαρτήματα ὀλίγου τοῖς ἕνδεκα παρεδόθη: ἐπειδή δέ πρός τοῖς ἐκείνῳ πεπραγμένοις ἐπίστασθε καί τήν τούτου πονηρίαν, διά τόν πατέρα ἐλεεῖν αὐτόν ἀξιώσετε; οὐκ οὖν δεινόν, ὦ ἄνδρες δικασταί, τούτους μέν οὕτως εὐτυχεῖς εἶναι ὥστ', ἐπειδάν ἐξαμαρτάνοντες ληφθῶσι, διά τό αὑτῶν γένος σῴζεσθαι, ἡμᾶς δέ, εἰ ἐδυστυχήσαμεν διά τούς οὕτως ἀτακτοῦντας, μηδένα ἄν δύνασθαι παρά τῶν πολεμίων ἐξαιτήσασθαι μηδέ διά τάς τῶν προγόνων ἀρετάς; καίτοι πολλαί καί μεγάλαι καί ὑπέρ ἁπάντων τῶν ἑλλήνων γεγόνασι, καί οὐδέν ὅμοιαι τοῖς ὑπό τούτων περί τήν πόλιν πεπραγμένοις, ὦ ἄνδρες δικασταί. εἰ δ' ἐκεῖνοι δοκοῦσι βελτίους εἶναι σῴζοντες τούς φίλους, δῆλον ὅτι καί ὑμεῖς ἀμείνους δόξετε εἶναι τιμωρούμενοι τούς ἐχθρούς. ἀξιῶ δ', ὦ ἄνδρες δικασταί, ἐάν μέν τινες τῶν συγγενῶν αὐτόν ἐξαιτῶνται, ὀργίζεσθαι ὅτι τούτου μέν οὐκ ἐπεχείρησαν δεηθῆναι, ἤ δεηθέντες οὐκ ἐδύναντο εὑρέσθαι, ποιεῖν τά ὑπό τῆς πόλεως προσταττόμενα, ὑμᾶς δέ πείθειν πειρῶνται ὡς οὐ χρή παρά τῶν ἀδικούντων δίκην λαμβάνειν: ἐάν δέ τινες τῶν ἀρχόντων βοηθῶσιν αὐτῷ ἐπίδειξιν μέν τῆς ἑαυτῶν δυνάμεως ποιούμενοι, φιλοτιμούμενοι δέ ὅτι καί τούς φανερῶς ἡμαρτηκότας σῴζειν δύνανται, ὑμᾶς δέ χρή ὑπολαμβάνειν πρῶτον μέν ὅτι, εἰ πάντες ἀλκιβιάδῃ ὅμοιοι ἐγένοντο, οὐδέν ἄν ἔδει αὐτούς στρατηγεῖν (οὐδέ γάρ <ἄν> εἶχον ὅτου ἡγοῦντο), ἔπειθ' ὅτι πολύ μᾶλλον αὐτούς προσήκει τῶν λιπόντων τήν τάξιν κατηγορεῖν ἤ ὑπέρ τῶν τοιούτων ἀπολογεῖσθαι. τίς γάρ ἔστιν ἐλπίς τούς ἄλλους ἐθελήσειν ποιεῖν τά ὑπό τῶν στρατηγῶν προσταττόμενα, ὅταν αὐτοί οὗτοι τούς ἀκοσμοῦντας σῴζειν πειρῶνται; ἐγώ τοίνυν ἀξιῶ, ἐάν μέν ἀποδείξωσιν οἱ λέγοντες καί αἰτούμενοι ὑπέρ ἀλκιβιάδου ὡς ἐστρατεύσατο ἐν τοῖς ὁπλίταις ἤ ὡς ἵππευε δεδοκιμασμένος, ἀποψηφίσασθαι: ἐάν δέ μηδέν ἔχοντες δίκαιον κελεύωσιν αὑτοῖς χαρίζεσθαι, μεμνῆσθαι χρή ὅτι διδάσκουσιν ὑμᾶς ἐπιορκεῖν καί τοῖς νόμοις μή πείθεσθαι, καί ὅτι λίαν προθύμως τοῖς ἀδικοῦσι βοηθοῦντες πολλούς τῶν αὐτῶν ἔργων ἐπιθυμεῖν ποιήσουσι. θαυμάζω δέ μάλιστα, ὦ ἄνδρες δικασταί, εἴ τις ὑμῶν τόν ἀλκιβιάδην ἀξιώσει διά μέν τούς βοηθοῦντας σῴζεσθαι, διά δέ τήν αὐτοῦ πονηρίαν μή ἀπολέσθαι. ἧς ἄξιον ὑμᾶς ἀκοῦσαι, ἵν' ἐπίστησθε ὅτι οὐκ ἄν εἰκότως αὐτοῦ ἀποψηφίζοισθε, ὡς ταῦτα μέν ἡμαρτηκότος, τά δ' ἄλλα πολίτου χρηστοῦ γεγενημένου: ἐκ γάρ τῶν ἄλλων τῶν τούτῳ πεπραγμένων δικαίως ἄν αὐτοῦ θάνατον καταψηφίζοισθε. προσήκει δ' ὑμῖν περί αὐτῶν εἰδέναι: ἐπειδή γάρ καί τῶν ἀπολογουμένων ἀποδέχεσθε λεγόντων τάς σφετέρας αὐτῶν ἀρετάς καί τάς τῶν προγόνων εὐεργεσίας, εἰκός ὑμᾶς καί τῶν κατηγόρων ἀκροάσασθαι, ἐάν ἀποφαίνωσι τούς φεύγοντας πολλά εἰς ὑμᾶς ἡμαρτηκότας καί τούς προγόνους αὐτῶν πολλῶν κακῶν αἰτίους γεγενημένους. οὗτος γάρ παῖς μέν ὤν παρ' ἀρχεδήμῳ τῷ γλάμωνι, οὐκ ὀλίγα τῶν ὑμετέρων ὑφῃρημένῳ, πολλῶν ὁρώντων ἔπινεν ὑπό τῷ αὐτῷ ἱματίῳ κατακείμενος, ἐκώμαζε δέ μεθ' ἡμέραν, ἄνηβος ἑταίραν ἔχων, μιμούμενος τούς ἑαυτοῦ προγόνους, καί ἡγούμενος οὐκ ἄν δύνασθαι πρεσβύτερος ὤν λαμπρός γενέσθαι, εἰ μή νέος ὤν πονηρότατος δόξει εἶναι. μετεπέμφθη δ' ὑπό ἀλκιβιάδου, ἐπειδή φανερῶς ἐξημάρτανε. καίτοι ποῖόν τινα χρή αὐτόν ὑφ' ὑμῶν νομίζεσθαι εἶναι, ὅστις κἀκείνῳ τοιαῦτ' ἐπιτηδεύων διεβέβλητο, ὅς τούς ἄλλους ταῦτ' ἐδίδασκε; μετά θεοτίμου δέ ἐπιβουλεύσας τῷ πατρί ὄρνους προὔδωκεν. ὁ δέ παραλαβών τό χωρίον πρότερον μέν ὕβριζεν αὐτόν ὡραῖον ὄντα, τελευτῶν δέ δήσας ἀργύριον εἰσεπράττετο. ὁ δέ πατήρ αὐτόν οὕτως ἐμίσει σφόδρα, ὥστ' οὐδ' <ἄν> ἀποθανόντος ἔφασκε τά ὀστᾶ κομίσασθαι. τελευτήσαντος δ' ἐκείνου ἐραστής γενόμενος ἀρχεβιάδης αὐτόν ἐλύσατο. οὐ πολλῷ δέ χρόνῳ ὕστερον κατακυβεύσας τά ὄντα, ἐκ λευκῆς ἀκτῆς ὁρμώμενος τούς φίλους κατεπόντιζεν. ὅσα μέν οὖν, ὦ ἄνδρες δικασταί, ἤ εἰς τούς πολίτας ἤ εἰς τούς ξένους ἤ περί τούς αὑτοῦ οἰκείους ἤ περί τούς ἄλλους ἡμάρτηκε, μακρόν ἄν εἴη λέγειν: ἱππόνικος δέ πολλούς παρακαλέσας ἐξέπεμψε τήν αὑτοῦ γυναῖκα, φάσκων τοῦτον οὐχ ὡς ἀδελφόν αὐτῆς ἀλλ' ὡς ἄνδρα ἐκείνης εἰς τήν οἰκίαν εἰσιέναι τήν αὑτοῦ. καί τοιαῦθ' ἡμαρτηκότι καί οὕτω δεινά καί πολλά καί μεγάλα πεποιηκότι οὔτε τῶν γεγενημένων αὐτῷ μεταμέλει οὔτε <μέλει> τῶν μελλόντων ἔσεσθαι, ἀλλ' ὅν ἔδει κοσμιώτατον εἶναι τῶν πολιτῶν, ἀπολογίαν ποιούμενον τόν ἑαυτοῦ βίον τῶν τοῦ πατρός ἁμαρτημάτων, οὗτος ἑτέρους ὑβρίζειν πειρᾶται, ὥσπερ δυνάμενος ἄν πολλοστόν μέρος ὀνειδῶν τῶν ἑαυτῷ προσόντων τοῖς ἄλλοις μεταδοῦναι, καί ταῦθ' ὑός ὤν ἀλκιβιάδου, ὅς ἔπεισε μέν δεκέλειαν λακεδαιμονίους ἐπιτειχίσαι, ἐπί δέ τάς νήσους ἀποστήσων ἔπλευσε, διδάσκαλος δέ τῶν τῆς πόλεως κακῶν ἐγένετο, πλεονάκις δέ μετά τῶν ἐχθρῶν ἐπί τήν πατρίδα ἐστρατεύσατο ἤ μετά τῶν πολιτῶν ἐπ' ἐκείνους. ἀνθ' ὧν καί ὑμῖν καί τοῖς μέλλουσιν ἔσεσθαι τιμωρεῖσθαι προσήκει ὅντινα λαμβάνετε τούτων. καίτοι σφόδρα εἴθισται λέγειν ὡς οὐκ εἰκός ἐστι τόν μέν πατέρα αὐτοῦ κατελθόντα δωρειάς παρά τοῦ δήμου λαβεῖν, τοῦτον δ' ἀδίκως διά τήν φυγήν τήν ἐκείνου διαβεβλῆσθαι. ἐμοί δέ δοκεῖ δεινόν εἶναι, εἰ τάς μέν δωρειάς αὐτοῦ ἀφείλεσθε ὡς οὐ δικαίως δεδωκότες, τούτου δέ ἀδικοῦντος ἀποψηφιεῖσθε ὡς τοῦ πατρός χρηστοῦ περί τήν πόλιν γεγενημένου. καί μέν δή, ὦ ἄνδρες δικασταί, ἄλλων τε πολλῶν ἄξιον ἕνεκα αὐτοῦ καταψηφίσασθαι, καί ὅτι ταῖς ὑμετέραις ἀρεταῖς χρῆται παραδείγμασι περί τῆς ἑαυτοῦ πονηρίας. τολμᾷ γάρ λέγειν ὡς ἀλκιβιάδης οὐδέν δεινόν εἴργασται ἐπί τήν πατρίδα στρατεύσας: καί γάρ ὑμᾶς φεύγοντας φυλήν καταλαβεῖν καί δένδρα τεμεῖν καί πρός τά τείχη προσβαλεῖν, καί ταῦτα ποιήσαντας οὐκ ὄνειδος τοῖς παισί καταλιπεῖν, ἀλλά τιμήν παρά πᾶσιν ἀνθρώποις κτήσασθαι, ὡς τῶν αὐτῶν ὄντας ἀξίους ὅσοι φυγόντες μετά τῶν πολεμίων ἐπί τήν χώραν ἐστράτευσαν, καί ὅσοι κατῄεσαν λακεδαιμονίων ἐχόντων τήν πόλιν. καί μέν δή πᾶσιν ἡγοῦμαι δῆλον εἶναι ὅτι οὗτοι μέν ἐζήτουν κατιέναι ὡς τήν μέν τῆς θαλάττης ἀρχήν λακεδαιμονίοις παραδώσοντες, αὐτοί δ' ὑμῶν ἄρξοντες. τό δ' ὑμέτερον πλῆθος κατελθόν τούς μέν πολεμίους ἐξήλασε, τῶν δέ πολιτῶν καί τούς βουλομένους δουλεύειν ἠλευθέρωσεν: ὥστ' οὐχ ὁμοίων τῶν ἔργων ἀμφοτέροις γεγενημένων τούς λόγους ποιεῖται. ἀλλ' ὅμως τοσούτων συμφορῶν καί οὕτως αὐτῷ μεγάλων ὑπαρχουσῶν ἐπί τῇ τοῦ πατρός πονηρίᾳ φιλοτιμεῖται, καί λέγει ὡς οὕτως ἐκεῖνος μέγα ἐδύνατο, ὥστε τῇ πόλει πάντων <τῶν> κακῶν αἴτιος γεγένηται. καίτοι τίς οὕτως ἄπειρος τῆς ἑαυτοῦ πατρίδος, ὅς οὐκ ἄν βουλόμενος εἶναι πονηρός εἰσηγήσαιτο μέν τοῖς πολεμίοις ἅ χρή καταλαβεῖν τῶν χωρίων, δηλώσειε δ' ἄν ἅ κακῶς φυλάττεται τῶν φρουρίων, διδάξειε δ' ἄν ἅ πονηρῶς ἔχει τῶν πραγμάτων, μηνύσειε δ' ἄν τούς βουλομένους ἀφίστασθαι τῶν συμμάχων; οὐ γάρ δήπου, ὅτε μέν ἔφευγε, διά τήν δύναμιν κακῶς οἷός τ' ἦν ποιεῖν τήν πόλιν, ἐπειδή δέ ὑμᾶς ἐξαπατήσας κατῆλθε καί πολλῶν ἦρξε τριήρων, οὔτε τούς πολεμίους ἐδύνατο ἐκ τῆς χώρας ἐκβαλεῖν, οὔτε χίους οὕς ἀπέστησε πάλιν φίλους ποιῆσαι, οὔτε ἄλλο οὐδέν ἀγαθόν ὑμᾶς ἐργάσασθαι. ὥστ' οὐ χαλεπόν γνῶναι ὅτι ἀλκιβιάδης δυνάμει μέν οὐδέν τῶν ἄλλων διέφερε, πονηρίᾳ δέ τῶν πολιτῶν πρῶτος ἦν. ἅ μέν γάρ ᾔδει τῶν ὑμετέρων κακῶς ἔχοντα, μηνυτής αὐτῶν λακεδαιμονίοις ἐγένετο: ἐπειδή δ' ἔδει αὐτόν στρατηγεῖν, οὐδέν κακόν ποιεῖν ἐκείνους ἐδύνατο, ἀλλ' ὑποσχόμενος δι' ἑαυτόν παρέξειν βασιλέα χρήματα, πλεῖν ἤ διακόσια τάλαντα τῆς πόλεως ὑφείλετο. καί οὕτω πολλά ἐνόμιζεν εἰς ὑμᾶς ἡμαρτηκέναι, ὥστε λέγειν δυνάμενος καί φίλων ὄντων καί χρήματα κεκτημένος οὐδέποτ' ἐλθών εὐθύνας ἐτόλμησε δοῦναι, ἀλλά φυγήν αὑτοῦ καταγνούς καί θρᾴκης καί πάσης πόλεως ἐβούλετο πολίτης γενέσθαι μᾶλλον ἤ τῆς πατρίδος εἶναι τῆς ἑαυτοῦ. καί τό τελευταῖον, ὦ ἄνδρες δικασταί, ὑπερβολήν ποιησάμενος τῆς προτέρας πονηρίας ἐτόλμησε τάς ναῦς λυσάνδρῳ μετά ἀδειμάντου προδοῦναι. ὥστε εἴ τις ὑμῶν ἤ τούς τεθνεῶτας ἐν <τῇ> ναυμαχίᾳ ἐλεεῖ, ἤ ὑπέρ τῶν δουλευσάντων τοῖς πολεμίοις αἰσχύνεται, ἤ τῶν τειχῶν καθῃρημένων ἀγανακτεῖ, ἤ λακεδαιμονίους μισεῖ, ἤ τοῖς τριάκοντα ὀργίζεται, τούτων ἁπάντων χρή τόν τούτου πατέρα αἴτιον ἡγεῖσθαι, καί ἐνθυμηθῆναι ὅτι ἀλκιβιάδην μέν τόν πρόπαππον αὐτοῦ καί τόν πρός μητρός πάππον μεγακλέα οἱ ὑμέτεροι πρόγονοι δίς ἀμφοτέρους ἐξωστράκισαν, τοῦ δέ πατρός αὐτοῦ οἱ πρεσβύτεροι ὑμῶν θάνατον κατέγνωσαν: ὥστε νῦν χρή ἡγησαμένους πατρικόν ἐχθρόν τοῦτον εἶναι τῇ πόλει καταψηφίσασθαι, καί μήτε ἔλεον μήτε συγγνώμην μήτε χάριν μηδεμίαν περί πλείονος ποιήσασθαι τῶν νόμων τῶν κειμένων καί τῶν ὅρκων οὕς ὠμόσατε. σκέψασθαι δέ χρή, ὦ ἄνδρες δικασταί, διά τί ἄν τις τοιούτων ἀνδρῶν φείσαιτο; πότερον ὡς πρός μέν τήν πόλιν δεδυστυχήκασιν, ἄλλως δέ κόσμιοί εἰσι καί σωφρόνως βεβιώκασιν; <ἀλλ'> οὐχ οἱ μέν πολλοί αὐτῶν ἡταιρήκασιν, οἱ δ' ἀδελφαῖς συγγεγόνασι, τοῖς δ' ἐκ θυγατέρων παῖδες γεγόνασιν, οἱ δέ μυστήρια πεποιήκασι καί τούς ἑρμᾶς περικεκόφασι καί περί πάντας τούς θεούς ἠσεβήκασι καί εἰς ἅπασαν τήν πόλιν ἡμαρτήκασιν, ἀδίκως καί παρανόμως καί πρός τούς ἄλλους πολιτευόμενοι καί πρός σφᾶς αὐτούς διακείμενοι, οὐδεμιᾶς τόλμης ἀπεχόμενοι, οὐδενός ἔργου δεινοῦ ἄπειροι γεγενημένοι; ἀλλά καί πεπόνθασιν ἅπαντα καί πεποιήκασιν ἅπερ πεπόνθασιν. οὕτω γάρ διάκεινται, ὥστ' ἐπί μέν τοῖς καλοῖς αἰσχύνεσθαι, ἐπί δέ τοῖς κακοῖς φιλοτιμεῖσθαι. καί μέν δή, ὦ ἄνδρες δικασταί, ἤδη τινῶν ἀπεψηφίσασθε ἀδικεῖν μέν νομίσαντες, οἰόμενοι δ' εἰς τό λοιπόν χρησίμους ὑμῖν ἔσεσθαι. τίς οὖν ἐλπίς ὑπό τούτου τι ἀγαθόν πείσεσθαι τήν πόλιν, ὅν ὑμεῖς, ὅτι μέν οὐδενός ἄξιός ἐστιν, ἐπειδάν ἀπολογῆται, εἴσεσθε, ὅτι δέ πονηρός ἐστιν ἐκ τῶν ἄλλων ἐπιτηδευμάτων ᾔσθη σθε; ἀλλά μέν δή οὐδ' ἄν ἐξελθών ἐκ τῆς πόλεως οὐδέν δύναιτο κακόν ὑμᾶς ἐργάσασθαι, δειλός ὤν καί πένης καί πράττειν ἀδύνατος καί τοῖς οἰκείοις διάφορος καί ὑπό τῶν ἄλλων μισούμενος. ὥστ' οὐδέ τούτων ἕνεκα αὐτόν ἄξιον φυλάττεσθαι, ἀλλά πολύ μᾶλλον παράδειγμα ποιῆσαι καί τοῖς ἄλλοις καί τοῖς τούτου φίλοις, οἵ τά μέν προσταττόμενα ποιεῖν οὐκ ἐθέλουσι, τοιούτων δ' ἔργων ἐπιθυμοῦσι, καί περί τῶν σφετέρων αὐτῶν κακῶς βουλευσάμενοι περί τῶν ὑμετέρων δημηγοροῦσιν. ἐγώ μέν οὖν ὡς ἐδυνάμην ἄριστα κατηγόρηκα, ἐπίσταμαι δ' ὅτι οἱ μέν ἄλλοι τῶν ἀκροωμένων θαυμάζουσιν, ὅπως ποθ' οὕτως ἀκριβῶς ἐδυνήθην ἐξευρεῖν τά τούτων ἁμαρτήματα, οὗτος δέ μου καταγελᾷ, ὅτι οὐδέ [τό] πολλοστόν μέρος εἴρηκα τῶν τούτοις ὑπαρχόντων κακῶν. ὑμεῖς οὖν καί τά εἰρημένα καί τά παραλελειμμένα ἀναλογισάμενοι πολύ μᾶλλον αὐτοῦ καταψηφίσασθε, ἐνθυμηθέντες ὅτι ἔνοχος μέν ἐστι τῇ γραφῇ, μεγάλη δ' εὐτυχία τό τοιούτων πολιτῶν ἀπαλλαγῆναι <τῇ> πόλει. ἀνάγνωθι δ' αὐτοῖς τούς νόμους καί τούς ὅρκους καί τήν γραφήν: καί τούτων μεμνημένοι ψηφιοῦνται τά δίκαια. <{νομοι. ορκοι. γραφη}> [15] {work} {κατα αλκιβιαδου αστρατειασ} ἐγώ μέν, ὦ ἄνδρες δικασταί, καί ὑμᾶς αἰτοῦμαι τά δίκαια ψηφίσασθαι, καί τῶν στρατηγῶν δέομαι, ἐπεί καί ἐν τῇ ἄλλῃ ἀρχῇ πολλοῦ ἄξιοι τῇ πόλει γεγόνασι, καί περί τῶν τῆς ἀστρατείας γραφῶν κοινούς εἶναι τῷ τε διώκοντι καί τῷ φεύγοντι, καί μή βοηθοῦντας ᾧ ἄν βούλωνται, πᾶσαν προθυμίαν ἔχειν παρά τό δίκαιον ὑμᾶς ψηφίσασθαι, ἐνθυμουμένους ὅτι σφόδρ' ἄν ἠγανακτεῖτε, εἰ <ἐν> τῇ ὑμετέρᾳ δοκιμασίᾳ οἱ θεσμοθέται ἀναβάντες ὑμῶν ἐδέοντο καταψηφίσασθαι, ἡγούμενοι δεινόν εἶναι εἰ οἱ τιθέντες τόν ἀγῶνα καί τήν ψῆφον διδόντες παρακελεύσονται τῶν μέν μή <καταψηφίζεσθαι τῶν δέ> καταψηφίζεσθαι. τί δ' ἄν αἴσχιον ἔθος ἤ δεινότερον πρᾶγμα τούτου <ἐν> τῇ πόλει γένοιτο, εἰ τολμήσει ὁ μέν ἄρχων ἐν ταῖς τῶν ἐπικλήρων δίκαις ἀντιβολεῖν καί ἱκετεύειν τούς δικαστάς ὅ τι ἄν βούληται πραχθῆναι, ὁ δέ πολέμαρχος καί οἱ ἕνδεκα δεήσονται ἐν ταῖς δίκαις ταῖς ὑφ' ἑαυτῶν εἰσαγομέναις, [ὥσπερ καί νῦν]; χρή τοίνυν καί ὑπέρ ὑμῶν αὐτῶν τήν αὐτήν γνώμην ἔχειν, ἐνθυμουμένους ὅτι οὐδέν διοίσει ὑμᾶς ἰδίᾳ περί τῆς ἀστρατείας βοηθεῖν, ἤ τούτων τινάς δεῖσθαι αὐτούς τήν ψῆφον διδόντας. σκέψασθε δέ, ὦ ἄνδρες δικασταί, ἐάν ἱκανόν γένηται τεκμήριον ὅτι οὐδείς πω τῶν ἀρχόντων ἐν τῷ στρατοπέδῳ ἀλκιβιάδῃ ἦν παρεσκευασμένος. ἐχρῆν γάρ αὐτούς, εἴπερ ἀληθῆ λέγουσιν, ἀνακαλεῖν μέν πάμφιλον, ὅτι ἀφελών τόν ἵππον ἱππέως ἀπεστέρει τήν πόλιν, ἐπιβάλλειν δέ τῷ φυλάρχῳ, ὅτι ἐξελαύνων ἀλκιβιάδην ἐκ τῆς φυλῆς ἄκυρον ἐποίει τήν τούτων τάξιν, κελεύειν δέ τόν ταξίαρχον ἐξαλείφειν αὐτόν ἐκ τοῦ τῶν ὁπλιτῶν καταλόγου. νῦν δέ τούτων οὐδέν ἐποίησαν, ἀλλ' ἐν μέν τῷ στρατοπέδῳ περιεώρων αὐτόν ὑπό πάντων προπηλακιζόμενον κἀν τοῖς ἱπποτοξόταις ἱππεύοντα, ἐπειδή δέ ὑμᾶς δεῖ παρά τῶν ἀδικούντων δίκην λαμβάνειν, χαριζόμενοι μαρτυροῦσιν ὑφ' ἑαυτῶν αὐτόν τετάχθαι. καίτοι δεινόν, ὦ ἄνδρες δικασταί, αὐτούς μέν τούς στρατηγούς ὑπό τοῦ δήμου χειροτονηθέντας μή ἄν τολμῆσαι πρότερον ἡμῶν ἡγήσασθαι, ἕως ἐδοκιμάσθησαν κατά τούς νόμους, ἀλκιβιάδην δέ τολμᾶν παρά τούς τῆς πόλεως νόμους ὑπ' αὐτῶν ταχθῆναι. δεινόν δέ μοι δοκεῖ εἶναι, ὦ ἄνδρες δικασταί, εἰ τῶν μέν δεδοκιμασμένων ἱππέων οὐκ ἐπί τούτοις ἐστίν ὅντινα βούλονται αὐτοί εἰς τούς ὁπλίτας καταλέξαι, τῶν δέ ὁπλιτῶν ἀδοκιμάστων ὄντων ἐπί τούτοις ἔσται ὅντιν' ἄν βούλωνται ἱππεύειν. εἰ μέν τοίνυν, ὦ ἄνδρες δικασταί, ὄντες κύριοι πολλῶν βουλομένων μηδένα τῶν ἄλλων ἱππεύειν εἴασαν, οὐκ ἄν δικαίως χαρίζοισθε αὐτοῖς: εἰ δ' ἄκυροι ὄντες ὁμολογήσουσι τάξαι, ἐνθυμεῖσθαι χρή ὅτι ὀμωμόκατε τά δίκαια γνώσεσθαι, ἀλλ' οὐχ ὅ τι ἄν οὗτοι κελεύωσι ψηφιεῖσθαι: ὥστε οὐδένα χρή τῶν δεομένων περί πλείονος ὑμῶν αὐτῶν καί τῶν ὅρκων ποιεῖσθαι. καί μέν δή, ὦ ἄνδρες δικασταί, εἴ τῳ δοκεῖ μεγάλη ἡ ζημία εἶναι καί λίαν ἰσχυρός ὁ νόμος, μεμνῆσθαι χρή ὅτι οὐ νομοθετήσοντες περί αὐτῶν ἥκετε, ἀλλά κατά τούς κειμένους νό μους ψηφιούμενοι, οὐδέ τούς ἀδικοῦντας ἐλεήσοντες, ἀλλά πολύ μᾶλλον αὐτοῖς ὀργιούμενοι καί ὅλῃ τῇ πόλει βοηθήσοντες, εὖ εἰδότες ὅτι ὑπέρ τῶν παρεληλυθότων ὀλίγους τιμωρησάμενοι πολλούς ποιήσετε κοσμιωτέρους ἐν τοῖς μέλλουσι κινδυνεύειν. χρή δέ, ὦ ἄνδρες δικασταί, ὥσπερ οὗτος ἀμελήσας τῆς πόλεως τήν αὑτοῦ σωτηρίαν ἐσκέψατο, οὕτως ὑμᾶς ἀμελήσαντας τούτου τῇ πόλει τά βέλτιστα ψηφίσασθαι, ἄλλως τε καί ὅρκους ὀμωμοκότας καί περί ἀλκιβιάδου μέλλοντας ψηφίσασθαι, ὅς ἐάν ὑμᾶς ἐξαπατήσῃ, καταγελῶν τῆς πόλεως ἄπεισιν: οὐ γάρ δή χάριν γε ὑμῖν ἀποδώσει τῇ ψήφῳ κρύβδην εὖ παθών, ὅς τῶν φίλων τούς φανερῶς αὐτόν εὖ ποιήσαντας κακῶς ποιεῖ. ὑμεῖς οὖν, ὦ ἄνδρες δικασταί, τάς τούτων δεήσεις περί ἐλάττονος <τῶν νόμων> ποιησάμενοι τά δίκαια ψηφίσασθε. ἀποδέδεικται δέ καταλεγείς εἰς τούς ὁπλίτας καί λιπών τήν τάξιν καί τῶν νόμων κωλυόντων ἀδοκίμαστος ἱππεύσας, καί περί ὧν οἱ νόμοι διαρρήδην οὔτε στρατηγόν οὔτε ἵππαρχον οὔτε ἄλλον οὐδένα κυριώτερον ἐκείνων ἀποδεικνύουσι, περί τούτων ἰδιώτης ὤν τήν ἐξουσίαν αὑτῷ δεδωκώς. ἐγώ μέν οὖν καί φίλῳ ὄντι ἀρχεστρατίδῃ βοηθῶν, καί ἀλκιβιάδην ἐχθρόν ὄντα ἐμαυτοῦ τιμωρούμενος, δέομαι τά δίκαια ψηφίσασθαι: ὑμᾶς δέ χρή τήν αὐτήν γνώμην ἔχοντας τήν ψῆφον φέρειν, ἥνπερ ὅτε ᾤεσθε πρός τούς πολεμίους διακινδυνεύσειν. [16] {work} {εν βουληι μαντιθεωι δοκιμαζομενωι απολογια} εἰ μή συνῄδειν, ὦ βουλή, τοῖς κατηγόροις βουλομένοις ἐκ παντός τρόπου κακῶς ἐμέ ποιεῖν, πολλήν ἄν αὐτοῖς χάριν εἶχον ταύτης τῆς κατηγορίας: ἡγοῦμαι γάρ τοῖς ἀδίκως διαβεβλημένοις τούτους εἶναι μεγίστων ἀγαθῶν αἰτίους, οἵτινες ἄν αὐτούς ἀναγκάζωσιν εἰς ἔλεγχον τῶν αὐτοῖς βεβιωμένων καταστῆναι. ἐγώ γάρ οὕτω σφόδρα ἐμαυτῷ πιστεύω, ὥστ' ἐλπίζω καί εἴ τις πρός με τυγχάνει ἀηδῶς [ἤ κακῶς] διακείμενος, ἐπειδάν ἐμοῦ λέγοντος ἀκούσῃ περί τῶν πεπραγμένων, μεταμελήσειν αὐτῷ καί πολύ βελτίω με εἰς τόν λοιπόν χρόνον ἡγήσεσθαι. ἀξιῶ δέ, ὦ βουλή, ἐάν μέν τοῦτο μόνον ὑμῖν ἐπιδείξω, ὡς εὔνους εἰμί τοῖς καθεστηκόσι πράγμασι καί ὡς ἠνάγκασμαι τῶν αὐτῶν κινδύνων μετέχειν ὑμῖν, μηδέν πώ μοι πλέον εἶναι. ἐάν δέ φαίνωμαι καί τά ἄλλα μετρίως βεβιωκώς καί πολύ παρά τήν δόξαν καί παρά τούς λόγους τούς τῶν ἐχθρῶν, δέομαι ὑμῶν ἐμέ μέν δοκιμάζειν, τούτους δέ ἡγεῖσθαι χείρους εἶναι. πρῶτον δέ ἀποδείξω ὡς οὐκ ἵππευον [οὔτ' ἐπεδήμουν] ἐπί τῶν τριάκοντα, οὐδέ μετέσχον τῆς τότε πολιτείας. ἡμᾶς γάρ ὁ πατήρ πρό τῆς ἐν ἑλλησπόντῳ συμφορᾶς ὡς σάτυρον τόν ἐν τῷ πόντῳ διαιτησομένους ἐξέπεμψε, καί οὔτε τῶν τειχῶν καθαιρουμένων <ἐπεδημοῦμεν> οὔτε μεθισταμένης τῆς πολιτείας, ἀλλ' ἤλθομεν πρίν τούς ἀπό φυλῆς εἰς τόν πειραιᾶ κατελθεῖν πρότερον πένθ' ἡμέραις. καίτοι οὔτε ἡμᾶς εἰκός ἦν εἰς τοιοῦτον καιρόν ἀφιγμένους ἐπιθυμεῖν μετέχειν τῶν ἀλλοτρίων κινδύνων, οὔτ' ἐκεῖνοι φαίνονται τοιαύτην γνώμην ἔχοντες ὥστε καί τοῖς ἀποδημοῦσι καί τοῖς μηδέν ἐξαμαρτάνουσι μεταδιδόναι τῆς πολιτείας, ἀλλά μᾶλλον ἠτίμαζον καί τούς συγκαταλύσαντας τόν δῆμον. ἔπειτα δέ ἐκ μέν τοῦ σανιδίου τούς ἱππεύσαντας σκοπεῖν εὔηθές ἐστιν: ἐν τούτῳ γάρ πολλοί μέν τῶν ὁμολογούντων ἱππεύειν οὐκ ἔνεισιν, ἔνιοι δέ τῶν ἀποδημούντων ἐγγεγραμμένοι εἰσίν. ἐκεῖνος δ' ἐστίν ἔλεγχος μέγιστος: ἐπειδή γάρ κατήλθετε, ἐψηφίσασθε τούς φυλάρχους ἀπενεγκεῖν τούς ἱππεύσαντας, ἵνα τάς καταστάσεις ἀναπράξητε παρ' αὐτῶν. ἐμέ τοίνυν οὐδείς ἄν ἀποδείξειεν οὔτ' ἀπενεχθέντα ὑπό τῶν φυλάρχων οὔτε παραδοθέντα τοῖς συνδίκοις οὔτε κατάστασιν καταβαλόντα. καίτοι πᾶσι ῥᾴδιον τοῦτο γνῶναι, ὅτι ἀναγκαῖον ἦν τοῖς φυλάρχοις, εἰ μή ἀποδείξειαν τούς ἔχοντας τάς καταστάσεις, αὐτοῖς ζημιοῦσθαι. ὥστε πολύ ἄν δικαιότερον ἐκείνοις τοῖς γράμμασιν ἤ τούτοις πιστεύοιτε: ἐκ μέν γάρ τούτων ῥᾴδιον ἦν ἐξαλειφθῆναι τῷ βουλομένῳ, ἐν ἐκείνοις δέ τούς ἱππεύσαντας ἀναγκαῖον ἦν ὑπό τῶν φυλάρχων ἀπενεχθῆναι. ἔτι δέ, ὦ βουλή, εἴπερ ἵππευσα, οὐκ ἄν ἦν ἔξαρνος ὡς δεινόν τι πεποιηκώς, ἀλλ' ἠξίουν, ἀποδείξας ὡς οὐδείς ὑπ' ἐμοῦ τῶν πολιτῶν κακῶς πέπονθε, δοκιμάζεσθαι. ὁρῶ δέ καί ὑμᾶς ταύτῃ τῇ γνώμῃ χρωμένους, καί πολλούς μέν τῶν τότε ἱππευσάντων βουλεύοντας, πολλούς δ' αὐτῶν στρατηγούς καί ἱππάρχους κεχειροτονημένους. ὥστε μηδέν δι' ἄλλο με ἡγεῖσθε ταύτην ποιεῖσθαι τήν ἀπολογίαν, ἤ ὅτι περιφανῶς ἐτόλμησάν μου καταψεύσασθαι. ἀνάβηθι δέ μοι καί μαρτύρησον. {μαρτυρια} περί μέν τοίνυν αὐτῆς τῆς αἰτίας οὐκ οἶδ' ὅ τι δεῖ πλείω λέγειν: δοκεῖ δέ μοι, ὦ βουλή, ἐν μέν τοῖς ἄλλοις ἀγῶσι περί αὐτῶν μόνων τῶν κατηγορημένων προσήκειν ἀπολογεῖσθαι, ἐν δέ ταῖς δοκιμασίαις δίκαιον εἶναι παντός τοῦ βίου λόγον διδόναι. δέομαι οὖν ὑμῶν μετ' εὐνοίας ἀκροάσασθαί μου. ποιήσομαι δέ τήν ἀπολογίαν ὡς ἄν δύνωμαι διά βραχυτάτων. ἐγώ γάρ πρῶτον μέν οὐσίας μοι οὐ πολλῆς καταλειφθείσης διά τάς συμφοράς καί τάς τοῦ πατρός καί τάς τῆς πόλεως, δύο μέν ἀδελφάς ἐξέδωκα ἐπιδούς τριάκοντα μνᾶς ἑκατέρᾳ, πρός τόν ἀδελφόν δ' οὕτως ἐνειμάμην ὥστ' ἐκεῖνον πλέον ὁμολογεῖν ἔχειν ἐμοῦ τῶν πατρῴων, καί πρός τούς ἄλλους ἅπαντας οὕτως βεβίωκα ὥστε μηδεπώποτέ μοι μηδέ πρός ἕνα μηδέν ἔγκλημα γενέσθαι. καί τά μέν ἴδια οὕτως διῴκηκα: περί δέ τῶν κοινῶν μοι μέγιστον ἡγοῦμαι τεκμήριον εἶναι τῆς ἐμῆς ἐπιεικείας, ὅτι τῶν νεωτέρων ὅσοι περί κύβους ἤ πότους ἤ [περί] τάς τοιαύτας ἀκολασίας τυγχάνουσι τάς διατριβάς ποιούμενοι, πάντας αὐτούς ὄψεσθέ μοι διαφόρους ὄντας, καί πλεῖστα τούτους περί ἐμοῦ λογοποιοῦντας καί ψευδομένους. καίτοι δῆλον ὅτι, εἰ τῶν αὐτῶν ἐπεθυμοῦμεν, οὐκ ἄν τοιαύτην γνώμην εἶχον περί ἐμοῦ. ἔτι δ', ὦ βουλή, οὐδείς ἄν ἀποδεῖ ξαι περί ἐμοῦ δύναιτο οὔτε δίκην αἰσχράν οὔτε γραφήν οὔτε εἰσαγγελίαν γεγενημένην: καίτοι ἑτέρους ὁρᾶτε πολλάκις εἰς τοιούτους ἀγῶνας καθεστηκότας. πρός τοίνυν τάς στρατείας καί τούς κινδύνους τούς πρός τούς πολεμίους σκέψασθε οἷον ἐμαυτόν παρέχω τῇ πόλει. πρῶτον μέν γάρ, ὅτε τήν συμμαχίαν ἐποιήσασθε πρός βοιωτούς καί εἰς ἁλίαρτον ἔδει βοηθεῖν, ὑπό ὀρθοβούλου κατειλεγμένος ἱππεύειν ἐπειδή πάντας ἑώρων τοῖς μέν ἱππεύουσιν ἀσφάλειαν εἶναι δεῖν νομίζοντας, τοῖς δ' ὁπλίταις κίνδυνον ἡγουμένους, ἑτέρων ἀναβάντων ἐπί τούς ἵππους ἀδοκιμάστων παρά τόν νόμον ἐγώ προσελθών ἔφην τῷ ὀρθοβούλῳ ἐξαλεῖψαί με ἐκ τοῦ καταλόγου, ἡγούμενος αἰσχρόν εἶναι τοῦ πλήθους μέλλοντος κινδυνεύειν ἄδειαν ἐμαυτῷ παρασκευάσαντα στρατεύεσθαι. καί μοι ἀνάβηθι, ὀρθόβουλε. {μαρτυρια} συλλεγέντων τοίνυν τῶν δημοτῶν πρό τῆς ἐξόδου, εἰδώς αὐτῶν ἐνίους πολίτας μέν χρηστούς ὄντας καί προθύμους, ἐφοδίων δέ ἀποροῦντας, εἶπον ὅτι χρή τούς ἔχοντας παρέχειν τά ἐπιτήδεια τοῖς ἀπόρως διακειμένοις. καί οὐ μόνον τοῦτο συνεβούλευον τοῖς ἄλλοις, ἀλλά καί αὐτός ἔδωκα δυοῖν ἀνδροῖν τριάκοντα δραχμάς ἑκατέρῳ, οὐχ ὡς πολλά κεκτημένος, ἀλλ' ἵνα παράδειγμα τοῦτο τοῖς ἄλλοις γένηται. καί μοι ἀνάβητε. {μαρτυρεσ} μετά ταῦτα τοίνυν, ὦ βουλή, εἰς κόρινθον ἐξόδου γενομένης καί πάντων προειδότων ὅτι δεήσει κινδυνεύειν, ἑτέρων ἀναδυομένων ἐγώ διεπραξάμην ὥστε τῆς πρώτης τεταγμένος μάχεσθαι τοῖς πολεμίοις: καί μάλιστα τῆς ἡμετέρας φυλῆς δυστυχησάσης, καί πλείστων ἐναποθανόντων, ὕστερος ἀνεχώρησα τοῦ σεμνοῦ στειριῶς τοῦ πᾶσιν ἀνθρώποις δειλίαν ὠνειδικότος. καί οὐ πολλαῖς ἡμέραις ὕστερον μετά ταῦτα ἐν κορίνθῳ χωρίων ἰσχυρῶν κατειλημμένων, ὥστε τούς πολεμίους μή δύνασθαι παριέναι, ἀγησιλάου δ' εἰς τήν βοιωτίαν ἐμβαλόντος ψηφισαμένων τῶν ἀρχόντων ἀποχωρίσαι τάξεις αἵτινες βοηθήσουσι, φοβουμένων ἁπάντων (εἰκότως, ὦ βουλή: δεινόν γάρ ἦν ἀγαπητῶς ὀλίγῳ πρότερον σεσωσμένους ἐφ' ἕτερον κίνδυνον ἰέναι) προσελθών ἐγώ τόν ταξίαρχον ἐκέλευον ἀκληρωτί τήν ἡμετέραν τάξιν πέμπειν. ὥστ' εἴ τινες ὑμῶν ὀργίζονται τοῖς τά μέν τῆς πόλεως ἀξιοῦσι πράττειν, ἐκ δέ τῶν κινδύνων ἀποδιδράσκουσιν, οὐκ ἄν δικαίως περί ἐμοῦ τήν γνώμην ταύτην ἔχοιεν: οὐ γάρ μόνον τά προσταττόμενα ἐποίουν προθύμως, ἀλλά καί κινδυνεύειν ἐτόλμων. καί ταῦτ' ἐποίουν οὐχ ὡς οὐ δεινόν ἡγούμενος εἶναι λακεδαιμονίοις μάχεσθαι, ἀλλ' ἵνα, εἴ ποτε ἀδίκως εἰς κίνδυνον καθισταίμην, διά ταῦτα βελτίων ὑφ' ὑμῶν νομιζόμενος ἁπάντων τῶν δικαίων τυγχάνοιμι. καί μοι ἀνάβητε τούτων μάρτυρες. {μαρτυρεσ} τῶν τοίνυν ἄλλων στρατειῶν καί φρουρῶν οὐδεμιᾶς ἀπελείφθην πώποτε, ἀλλά πάντα τόν χρόνον διατετέλεκα μετά τῶν πρώτων μέν τάς ἐξόδους ποιούμενος, μετά τῶν τελευταίων δέ ἀναχωρῶν. καίτοι χρή τούς φιλοτίμως καί κοσμίως πολιτευομένους ἐκ τῶν τοιούτων σκοπεῖν, ἀλλ' οὐκ εἴ τις κομᾷ, διά τοῦτο μισεῖν: τά μέν γάρ τοιαῦτα ἐπιτη δεύματα οὔτε τούς ἰδιώτας οὔτε τό κοινόν τῆς πόλεως βλάπτει, ἐκ δέ τῶν κινδυνεύειν ἐθελόντων πρός τούς πολεμίους ἅπαντες ὑμεῖς ὠφελεῖσθε. ὥστε οὐκ ἄξιον ἀπ' ὄψεως, ὦ βουλή, οὔτε φιλεῖν οὔτε μισεῖν οὐδένα, ἀλλ' ἐκ τῶν ἔργων σκοπεῖν: πολλοί μέν γάρ μικρόν διαλεγόμενοι καί κοσμίως ἀμπεχόμενοι μεγάλων κακῶν αἴτιοι γεγόνασιν, ἕτεροι δέ τῶν τοιούτων ἀμελοῦντες πολλά κἀγαθά ὑμᾶς εἰσιν εἰργασμένοι. ἤδη δέ τινων ᾐσθόμην, ὦ βουλή, καί διά ταῦτα ἀχθομένων μοι, ὅτι νεώτερος ὤν ἐπεχείρησα λέγειν ἐν τῷ δήμῳ. ἐγώ δέ τό μέν πρῶτον ἠναγκάσθην ὑπέρ τῶν ἐμαυτοῦ πραγμάτων δημηγορῆσαι, ἔπειτα μέντοι καί ἐμαυτῷ δοκῶ φιλοτιμότερον διατεθῆναι τοῦ δέοντος, ἅμα μέν τῶν προγόνων ἐνθυμούμενος, ὅτι οὐδέν πέπαυνται τά τῆς πόλεως πράττοντες, ἅμα δέ ὑμᾶς ὁρῶν (τά γάρ ἀληθῆ χρή λέγειν) τούς τοιούτους μόνους ἀξίους <τινός> νομίζοντας εἶναι: ὥστε ὁρῶν ὑμᾶς ταύτην τήν γνώμην ἔχοντας τίς οὐκ ἄν ἐπαρθείη πράττειν καί λέγειν ὑπέρ τῆς πόλεως; ἔτι δέ τί ἄν τοῖς τοιούτοις ἄχθοισθε; οὐ γάρ ἕτεροι περί αὐτῶν κριταί εἰσιν, ἀλλ' ὑμεῖς. [17] {work} {προσ το δημοσιον περι των ερατωνοσ χρηματων} ἴσως τινές ὑμῶν, ὦ ἄνδρες δικασταί, διά τό βούλεσθαί με ἄξιον εἶναί τινος ἡγοῦνται καί εἰπεῖν ἄν μᾶλλον ἑτέρου δύνασθαι: ἐγώ δέ τοσούτου δέω περί τῶν μή προσηκόντων ἱκανός εἶναι λέγειν, ὥστε δέδοικα μή καί περί ὧν ἀναγκαῖόν μοί ἐστι [λέγειν], ἀδύνατος ὦ τά δέοντα εἰπεῖν. οἴομαι μέν οὖν, ἐάν πάντα διηγήσωμαι τά πεπραγμένα ἡμῖν πρός ἐράτωνα καί τούς ἐκείνου παῖδας, ῥᾳδίως ἐξ αὐτῶν ὑμᾶς εὑρήσειν ἅ προσήκει σκέψασθαι περί ταύτης τῆς διαδικασίας. ἐξ ἀρχῆς οὖν ἀκούσατε. ἐράτων ὁ ἐρασιφῶντος πατήρ ἐδανείσατο παρά τοῦ ἐμοῦ πάππου τάλαντα δύο. ὅτι μέν οὖν ἔλαβε τἀργύριον καί ὡς τοσοῦτόν γε ἐδεήθη δανεῖσαι, ὧν ἐναντίον ἐδόθη, μάρτυρας ὑμῖν παρέξομαι: ἅ δ' ἐχρήσατο αὐτῷ καί ὅσα ὠφελήθη, οἱ μᾶλλόν τε ἐμοῦ εἰδότες καί παραγεγενημένοι οἷς ἐκεῖνος ἔπραττε διηγήσονται ὑμῖν καί μαρτυρήσουσι. καί μοι κάλει μάρτυρας. {μαρτυρεσ} ἕως τοίνυν ὁ ἐράτων ἔζη, τούς τε τόκους ἀπελαμβάνομεν καί τἆλλα τά συγκείμενα: ἐπειδή δέ ἐτελεύτησε καταλιπών ὑεῖς τρεῖς, ἐρασιφῶντα καί ἐράτωνα καί ἐρασίστρατον, οὗτοι οὐδέν ἔτι ἡμῖν τῶν δικαίων ἐποίουν. ἐν μέν οὖν τῷ πολέμῳ, διότι οὐκ ἦσαν δίκαι, οὐ δυνατοί ἦμεν παρ' αὐτῶν ἅ ὤφειλον πράξασθαι: ἐπειδή δέ εἰρήνη ἐγένετο, ὅτε περ πρῶτον αἱ ἀστικαί δίκαι ἐδικάζοντο, λαχών ὁ πατήρ παντός τοῦ συμβολαίου ἐρασιστράτῳ, ὅσπερ μόνος τῶν ἀδελφῶν ἐπεδήμει, κατεδικάσατο ἐπί ξεναινέτου ἄρχοντος. μάρτυρας δέ καί τούτων παρέξομαι ὑμῖν. καί μοι κάλει μάρτυρας. {μαρτυρεσ} ὅτι μέν τά ἐράτωνος δικαίως ἄν ἡμέτερα εἴη, ἐκ τούτων ῥᾴδιον εἰδέναι, ὅτι δέ πάντα δημεύεται, ἐξ αὐτῶν <τῶν> ἀπογραφῶν: τρεῖς γάρ καί τέτταρες ἕκαστα ἀπογεγράφασι. καίτοι τοῦτό γε παντί εὔγνωστον, ὅτι οὐκ ἄν παρέλιπον, εἴ τι ἄλλο τῶν ἐράτωνος οἷόν τε ἦν δημεύειν, οἱ πάντα τά ἐράτωνος ἀπογράφοντες, καί ἅ ἐγώ πολύν ἤδη χρόνον κέκτημαι. ὡς μέν οὖν ἡμῖν οὐδ' ἑτέρωθεν εἰσπράξασθαι οἷόν τε, ἐάν ὑμεῖς ταῦτα δημεύσητε, εὔγνωστόν μοι δοκεῖ εἶναι: ὡς δέ τήν ἀμφισβήτησιν ἐποιησάμην πρός τε ὑμᾶς καί τούς ἰδιώτας, ἔτι ἀκούσατε. ἕως μέν γάρ ἡμῖν οἱ ἐρασιφῶντος οἰκεῖοι τούτων τῶν χρημάτων ἠμφεσβήτουν, ἅπαντα ἠξίουν ἐμά εἶναι, διότι ὑπέρ ἅπαντος τοῦ χρέως ἀντιδικῶν πρός τόν πατέρα ὁ ἐρασίστρατος ἡττήθη: καί τά μέν σφηττοῖ ἤδη τρία ἔτη μεμίσθωκα, τῶν δέ κικυννοῖ καί τῆς οἰκίας ἐδικαζόμην τοῖς ἔχουσι. πέρυσι μέν οὖν διεγράψαντό μου τάς δίκας, ἔμποροι φάσκοντες εἶναι: νυνί δέ λαχόντος ἐν τῷ γαμηλιῶνι μηνί οἱ ναυτοδίκαι οὐκ ἐξεδίκασαν. ἐπειδή δ' ὑμῖν τά ἐρασιφῶντος δημεύειν ἔδοξεν, ἀφείς τῇ πόλει τώ δύο μέρει τά ἐρασιστράτου ἀξιῶ μοι ψηφισθῆναι, διότι ταῦτά γε ἤδη καί πρότερον ἐγνώκατε ἡμέτερα εἶναι. ὡρισάμην οὖν ἐμαυτῷ τό τρίτον μέρος τῆς ἐκείνων οὐσίας οὐ τήν ἀκρίβειαν ἐπισκεψάμενος, ἀλλά πολλῷ πλέον ἤ τώ δύο μέρει τῷ δημοσίῳ ὑπολιπών. ῥᾴδιον δέ γνῶναι ἐκ τοῦ τιμήματος τοῦ ἐπιγεγραμμένου τοῖς χρήμασιν. ἅπαντα μέν γάρ πλείονος ἤ ταλάντου τετίμηνται, ὧν δ' ἐγώ ἀμφισβητῶ τῷ μέν πέντε μνᾶς τῷ δέ χιλίας δραχμάς ἐπεγραψάμην: καί εἰ πλείονος ἄξιά ἐστιν ἤ τοσούτου, ἀποκηρυχθέντων τό περιττόν ἡ πόλις λήψεται. ἵνα οὖν εἰδῆτε ὅτι ταῦτα ἀληθῆ ἐστι, μάρτυρας ὑμῖν παρέξομαι πρῶτον μέν τούς μεμισθωμένους παρ' ἐμοῦ τό σφηττοῖ χωρίον, ἔπειτα τοῦ κικυννοῖ τούς γείτονας, οἵ ἴσασιν ἡμᾶς ἤδη τρία ἔτη ἀμφισβητοῦντας, ἔτι δέ τούς τε πέρυσιν ἄρξαντας, πρός οὕς αἱ δίκαι ἐλήχθησαν, καί τούς νῦν ναυτοδίκας. ἀναγνωσθήσονται δέ ὑμῖν καί αὗται αἱ ἀπογραφαί: ἐκ τούτων γάρ μάλιστα γνώσεσθε ὅτι οὔτε νεωστί ταῦτα τά χρήματα ἀξιοῦμεν ἡμέτερα εἶναι, οὔτε νυνί τῷ δημοσίῳ πλειόνων ἀμφισβητοῦμεν ἤ τῷ ἔμπροσθεν χρόνῳ τοῖς ἰδιώταις. καί μοι κάλει μάρτυρας. {μαρτυρεσ} ὅτι μέν, ὦ ἄνδρες δικασταί, οὐ παρά τό δίκαιον ἀξιῶ μοι ψηφίσασθαι τό διαδίκασμα, ἀλλ' αὐτός τῇ πόλει πολλά τῶν ἐμαυτοῦ ἀφείς τοῦτο ἀξιῶ μοι ἀποδοθῆναι, ἀποδέδεικται. ἤδη δέ μοι δοκεῖ δίκαιον εἶναι καί δεηθῆναι ὑμῶν τε καί τῶν συνδίκων ἐναντίον ὑμῶν. [18] {work} {περι τησ δημευσεωσ <των> του νικιου αδελφου επιλογοσ} ἐνθυμήθητε τοίνυν, ὦ ἄνδρες δικασταί, οἷοί τινες ὄντες πολῖται [καί] αὐτοί καί ὧν προσήκοντες ἀδικούμενοι ἀξιοῦμεν ἐλεεῖσθαι ὑφ' ὑμῶν καί τῶν δικαίων τυγχάνειν: οὐ γάρ μόνον περί τῆς οὐσίας ἀγωνιζόμεθα, ἀλλά καί περί τῆς πολιτείας, εἰ χρή δημοκρατουμένης τῆς πόλεως ἡμῖν μετεῖναι. πρῶτον μέν οὖν περί νικίου τοῦ ἡμετέρου θείου ἀναμνήσθητε. ἐκεῖνος γάρ ὅσα μέν τῇ ἑαυτοῦ γνώμῃ χρώμενος ὑπέρ τοῦ πλήθους τοῦ ὑμετέρου ἔπραξε, πανταχοῦ φανήσεται πολλῶν μέν καί ἀγαθῶν αἴτιος τῇ πόλει γεγενημένος, πλεῖστα δέ καί μέγιστα κακά τούς πολεμίους εἰργασμένος. ὅσα δέ οὐ βουλόμενος ἀλλ' ἄκων ἠναγκάσθη ποιῆσαι, τῶν μέν κακῶν οὐκ ἐλάχιστον αὐτός μετέσχε μέρος, τήν δ' αἰτίαν τῆς συμφορᾶς οἱ πείσαντες ὑμᾶς δικαίως ἄν ἔχοιεν, ἐπεί τήν γε πρός ὑμᾶς εὔνοιαν καί τήν ἀρετήν <τήν> αὑτοῦ ἐν ταῖς εὐτυχίαις ταῖς ὑμετέραις καί ταῖς δυστυχίαις ταῖς τῶν ἐχθρῶν ἐπεδείξατο: στρατηγῶν γάρ πολλάς μέν πόλεις εἷλε, πολλά δέ καί καλά κατά τῶν πολεμίων ἔστησε τρόπαια, ὧν καθ' ἕν ἕκαστον πολύ ἄν ἔργον εἴη λέγειν. εὐκράτης τοίνυν, ἀδελφός μέν ὤν ἐκείνου, πατήρ δ' ἐμός, ἤδη τῆς τελευταίας ναυμαχίας γεγενημένης φανεράν ἐπεδείξατο τήν εὔνοιαν ἥν εἶχε περί τό πλῆθος τό ὑμέτερον: ἡττημένων γάρ ἐν <τῇ> ναυμαχίᾳ στρατηγός ὑφ' ὑμῶν ᾑρημένος, καί παρακαλούμενος μετέχειν τῆς ὀλιγαρχίας ὑπό τῶν ἐπιβουλευόντων τῷ πλήθει, οὐκ ἠθέλησεν αὐτοῖς πείθεσθαι, ἐν <δέ> τοιούτῳ καιρῷ ληφθείς ἐν ᾧ οἱ πλεῖστοι τῶν ἀνθρώπων καί μεταβάλλονται πρός τά παρόντα καί ταῖς τύχαις εἴκουσι, δυστυχοῦντος τοῦ δήμου, οὐκ ἀπελαυνόμενος τῆς πολιτείας οὐδ' ἰδίας ἔχθρας ὑπαρχούσης πρός τούς ἄρξειν μέλλοντας, ἀλλ' ἐξόν αὐτῷ καί τῶν τριάκοντα γενέσθαι καί μηδενός ἔλαττον δύνασθαι, μᾶλλον εἵλετο πράττων ὑπέρ τῆς ὑμετέρας σωτηρίας ἀπολέσθαι ἤ ἐπιδεῖν <τά> τείχη καθαιρούμενα καί τάς ναῦς τοῖς πολεμίοις παραδιδομένας καί τό ὑμέτερον πλῆθος καταδεδουλωμένον. καί οὐ πολλῷ χρόνῳ ὕστερον νικήρατος, ἀνεψιός ὤν ἐμός καί ὑός νικίου, εὔνους ὤν τῷ ὑμετέρῳ πλήθει, συλληφθείς ὑπό τῶν τριάκοντα ἀπέθανεν, οὔτε γένει οὔτε οὐσίᾳ, οὔθ' ἡλικίᾳ δοκῶν ἀνάξιος εἶναι τῆς πολιτείας μετασχεῖν: ἀλλά τοιαῦτα ἐνομίζετο τά ὑπάρχοντα αὐτῷ πρός τό ὑμέτερον πλῆθος εἶναι καί διά τούς προγόνους καί αὐτόν, ὥστε οὐκ ἄν ποθ' ἑτέρας ἐπιθυμῆσαι πολιτείας. συνῄδεσαν γάρ ἅπασιν αὐτοῖς ὑπό τῆς πόλεως τιμωμένοις, καί πολλαχοῦ μέν ὑπέρ ὑμῶν κεκινδυνευκόσι, μεγάλας δ' εἰσφοράς εἰσενηνοχόσι καί λελῃτουργηκόσι κάλλιστα, καί τῶν ἄλλων οὐδενός πώποτ' ἀποστᾶσιν ὧν ἡ πόλις αὐτοῖς προσέταξεν, ἀλλά προθύμως λῃτουργοῦσι. καίτοι τίνες ἄν ἡμῶν εἴησαν δυστυχέστεροι, εἰ ἐν μέν τῇ ὀλιγαρχίᾳ ἀποθνῄσκοιμεν εὖνοι ὄντες τῷ πλήθει, ἐν δέ τῇ δημοκρατίᾳ ὡς κακόνοι ὄντες τῷ πλήθει ἀποστεροίμεθα τῶν ὄντων; καί μέν δή, ὦ ἄνδρες δικασταί, καί διόγνητος διαβληθείς μέν ὑπό τῶν συκοφαντῶν φεύγων ᾤχετο, μετ' ὀλίγων δέ τῶν ἐκπεπτωκότων οὔτ' ἐπί τήν πόλιν ἐστρατεύσατο οὔτ' εἰς δεκέλειαν ἀφίκετο: οὐδ' ἔστιν ὅτου κακοῦ αἴτιος οὔτε φεύγων οὔτε κατελθών τῷ ὑμετέρῳ πλήθει γεγένηται, ἀλλ' εἰς τοῦτ' ἀρετῆς ἦλθεν ὥστε μᾶλλον ὠργίζετο τοῖς εἰς ὑμᾶς ἡμαρτηκόσιν ἤ τοῖς αὐτῷ τῆς καθόδου αἰτίοις γεγενημένοις <χάριν ᾔδει>. καί ἀρχήν μέν οὐδεμίαν ἦρξεν ἐν τῇ ὀλιγαρχίᾳ: ἐπειδή δέ τάχιστα ἦλθον εἰς τήν ἀκαδήμειαν λακεδαιμόνιοι καί παυσανίας, λαβών τόν νικηράτου καί ἡμᾶς παῖδας ὄντας, ἐκεῖνον μέν κατέθηκεν ἐπί τοῖς γόνασι τοῖς παυσανίου, ἡμᾶς δέ παραστησάμενος ἔλεγε πρός ἐκεῖνον καί τούς ἄλλους τούς παρόντας ὅσα εἴημεν πεπονθότες καί οἵαις τύχαις κεχρημένοι, καί ἠξίου παυσανίαν βοηθῆσαι καί διά τήν φιλίαν καί διά τήν ξενίαν τήν ὑπάρχουσαν, καί τιμωρόν γενέσθαι τῶν εἰς ἡμᾶς ἡμαρτηκότων. ὅθεν παυσανίας ἤρξατο εὔνους εἶναι τῷ δήμῳ, παράδειγμα ποιούμενος πρός τούς ἄλλους λακεδαιμονίους τάς ἡμετέρας συμφοράς τῆς τῶν τριάκοντα πονηρίας: δῆλον γάρ ἅπασι τοῖς ἐλθοῦσι πελοποννησίων ἐγεγένητο, ὅτι οὐ τούς πονηροτάτους τῶν πολιτῶν ἀπέκτεινον, ἀλλ' οἷς μάλιστα προσῆκον καί διά γένος καί διά πλοῦτον καί διά τήν ἄλλην ἀρετήν τιμᾶσθαι. οὕτω δ' ἠλεούμεθα καί πᾶσι δεινά ἐδοκοῦμεν πεπονθέναι, ὥστε παυσανίας τά μέν παρά τῶν τριάκοντα ξένια οὐκ ἠθέλησε λαβεῖν, τά δέ παρ' ἡμῶν ἐδέξατο. καίτοι δεινόν, ὦ ἄνδρες δικασταί, ὑπό μέν τῶν πολεμίων παῖδας ἡμᾶς ὄντας ἐλεεῖσθαι, οἵ τῇ ὀλιγαρχίᾳ βοηθήσοντες ἦλθον, ὑπό δ' ὑμῶν, ὦ ἄν δρες δικασταί, τοιούτους γεγενημένους τῶν ὄντων ἀποστερεῖσθαι, ὧν οἱ πατέρες ὑπέρ τῆς δημοκρατίας ἀπέθανον. εὖ δ' οἶδ', ὦ ἄνδρες δικασταί, ὅτι περί πλείστου ἄν ποιήσαιτο πολίοχος τοῦτον τόν ἀγῶνα κατορθῶσαι, ἡγούμενος αὑτῷ καλήν εἶναι τήν ἐπίδειξιν καί πρός τούς πολίτας καί τούς ξένους, ὅτι ἀθήνησι τοσοῦτον δύναται, ὥσθ' ὑμᾶς τούς αὐτούς, περί ὧν ὅρκους ὀμωμόκατε, ὑμῖν αὑτοῖς τά ἐναντία ποιεῖν ψηφίζεσθαι. πάντες γάρ εἴσονται ὅτι τότε μέν χιλίαις δραχμαῖς ἐζημιώσατ' αὐτόν βουλόμενον τήν ἡμετέραν γῆν δημοσίαν ποιῆσαι, νυνί δέ κελεύων δημεῦσαι νενίκηκε, καί περί τούτων δή ἀμφοτέρων ἀθηναῖοι, παρανόμως φεύγοντος τοῦ αὐτοῦ ἀνδρός, τἀναντία σφίσιν αὐτοῖς ἐψηφίσαντο. οὐκ οὖν αἰσχρόν, εἰ ἅ μέν λακεδαιμονίοις συνέθεσθε βεβαιώσετε, ἅ δέ αὑτοῖς ἐψηφίσασθε οὕτω ῥᾳδίως διαλύσετε, καί τάς μέν πρός ἐκείνους συνθήκας κυρίας ποιήσετε, τάς δέ πρός αὑτούς ἀκύρους; καί τοῖς μέν ἄλλοις ἕλλησιν ὀργίζοισθ' <ἄν>, εἴ τις λακεδαιμονίους ὑμῶν περί πλείονος ποιεῖται, ὑμεῖς δ' αὐτοί φανήσεσθε πιστότερον πρός ἐκείνους ἤ πρός ὑμᾶς αὐτούς διακείμενοι; ἄξιον δέ μάλιστ' ἀγανακτῆσαι ὅτι οὕτως ἤδη οἱ τά τῆς πόλεως πράττοντες διάκεινται, ὥστ' οὐχ ὅ τι ἄν τῇ πόλει βέλτιστον ᾖ, τοῦτο οἱ ῥήτορες λέγουσιν, ἀλλ' ἀφ' ὧν ἄν αὐτοί κερδαίνειν μέλλωσι, ταῦτα ὑμεῖς ψηφίζεσθε. καί εἰ μέν τῷ ὑμετέρῳ πλήθει συνέφερε τούς μέν ἔχειν τά αὑτῶν, τῶν δέ ἀδίκως δεδημεῦσθαι τήν οὐσίαν, εἰκότως ἄν ἠμελεῖτε τῶν ὑφ' ἡμῶν λεγομένων: νυνί δέ πάντες ἄν ὁμολογήσαιτε ὁμόνοιαν μέγιστον ἀγαθόν εἶναι πόλει, στάσιν δέ πάντων κακῶν αἰτίαν, διαφέρεσθαι δέ πρός ἀλλήλους ἐκ τῶν τοιούτων μάλιστ', ἐάν οἱ μέν τῶν ἀλλοτρίων ἐπιθυμῶσιν, οἱ δ' ἐκ τῶν ὄντων ἐκπίπτωσι. καί ταῦθ' ὑμεῖς ἔγνωτε νεωστί κατελθόντες, ὀρθῶς βουλευόμενοι: ἔτι γάρ ἐμέμνησθε τῶν γεγενημένων συμφορῶν, καί τοῖς θεοῖς εἰς ὁμόνοιαν ηὔχεσθε καταστῆναι τήν πόλιν μᾶλλον, ἤ [ἐπί τιμωρίαν τῶν παρεληλυθότων τραπόμενοι] τήν μέν πόλιν στασιάσαι, τούς δέ λέγοντας ταχέως πλουτῆσαι. καίτοι πλείων συγγνώμη μνησικακεῖν νεωστί κατεληλυθόσιν, ἔτι τῆς ὀργῆς οὔσης προσφάτου, ἤ τοσούτῳ χρόνῳ ὕστερον ἐπί τιμωρίαν τῶν παρεληλυθότων τραπέσθαι, ὑπό τοιούτων πεισθέντας οἵ ἐν ἄστει μείναντες ἱκανήν ὑμῖν οἴονται διδόναι πίστιν τῆς αὑτῶν εὐνοίας, ἑτέρους κακῶς ποιοῦντες, ἀλλ' οὐ σφᾶς αὐτούς χρηστούς παρέχοντες, καί νυνί τῶν τῆς πόλεως εὐτυχιῶν ἀπολαύοντες, ἀλλ' οὐ πρότερον τῶν ὑμετέρων κινδύνων μετέχοντες. καί εἰ μέν ἑωρᾶτε, ὦ ἄνδρες δικασταί, σῳζόμενα τῇ πόλει τά ὑπό τούτων δημευόμενα, συγγνώμην ἄν εἴχομεν: νῦν δ' ἐπίστασθε ὅτι τά μέν αὐτῶν ὑπό τούτων ἀφανίζεται, τά δέ πολλοῦ ἄξια ὄντα ὀλίγου πιπράσκεται. ἐάν δ' ἐμοί πείθησθε, οὐκ ἐλάττω ἀπ' αὐτῶν ὑμεῖς ὠφεληθήσεσθε ἤ ἡμεῖς οἱ κεκτημένοι, ἐπεί καί νυνί διόμνηστος καί ἐγώ καί ὁ ἀδελφός ἐκ μιᾶς οἰκίας τρεῖς ὄντες τριηραρχοῦμεν, καί ὅταν ἡ πόλις δέηται χρημάτων, ἀπό τούτων ὑμῖν εἰσφέρομεν. ὡς οὖν ἡμῶν ταύτῃ τῇ γνώμῃ χρωμένων, καί τῶν προγόνων τῶν ἡμετέρων τοιούτων γεγενημένων, φείδεσθε ἡμῶν. οὐδέν γάρ ἄν ἡμᾶς κωλύοι, ὦ ἄνδρες δικασταί, ἀθλιωτάτους εἶναι, ἐπί μέν τῶν τριάκοντα ὀρφανούς καταλειφθέντας, ἐν δέ τῇ δημοκρατίᾳ τῶν ὄντων ἐστερημένους, οἷς ἡ τύχη παρέδωκεν ὥστ' ἔτι ἡμᾶς παῖδας ὄντας ἐπί τήν παυσανίου σκηνήν ἐλθόντας βοηθῆσαι τῷ πλήθει. καί τοιούτων ἡμῖν ὑπαρχόντων εἰς τίνας ἄν ἐβουλήθημεν δικαστάς καταφυγεῖν; οὐκ εἰς τούς οὕτω πολιτευομένους, ὑπέρ ἧς πολιτείας καί ὁ πατήρ καί οἱ προσήκοντες ἡμῖν ἀπέθανον; νῦν τοίνυν ταύτην ἀνθ' ἁπάντων ἀπαιτοῦμεν ὑμᾶς τήν χάριν, μή περιιδεῖν ἡμᾶς ἀπόρως διατεθέντας μηδ' ἐνδεεῖς τῶν ἐπιτηδείων γενομένους, μηδέ τήν τῶν προγόνων εὐδαιμονίαν καταλῦσαι, ἀλλά πολύ μᾶλλον παράδειγμα ποιῆσαι τοῖς βουλομένοις τήν πόλιν εὖ ποιεῖν, οἵων ὑμῶν ἐν τοῖς κινδύνοις τεύξονται. οὐκ ἔχω, ὦ ἄνδρες δικασταί, οὕστινας δεησομένους ὑπέρ ἡμῶν ἀναβιβάσομαι: τῶν γάρ προσηκόντων οἱ μέν ἄνδρας ἀγαθούς αὑτούς παρασχόντες καί μεγάλην τήν πόλιν ποιοῦντες ἐν τῷ πολέμῳ τεθνᾶσιν, οἱ δ' ὑπέρ τῆς δημοκρατίας καί τῆς ὑμετέρας ἐλευθερίας ὑπό τῶν τριάκοντα κώνειον πιόντες, ὥστε τῆς ἐρημίας τῆς ἡμετέρας αἴτιαι γεγόνασιν αἵ τε τῶν προσηκόντων ἀρεταί καί αἱ τῆς πόλεως συμφοραί. ὧν ἄξιον ὑμᾶς ἐνθυμηθέντας προθύμως ἡμῖν βοηθῆσαι, ἡγησαμένους τούτους ἄν ἐν δημοκρατίᾳ δικαίως εὖ πάσχειν ὑφ' ὑμῶν, οἵπερ ἐν ὀλιγαρχίᾳ τῶν συμφορῶν μετέσχον τό μέρος. ἀξιῶ δέ καί τούτους τούς συνδίκους εὔνους ἡμῖν εἶναι, ἐκείνου τοῦ χρόνου μνησθέντας, ὅτ' ἐκ τῆς πατρίδος ἐκπεπτωκότες καί τάς οὐσίας ἀπολωλεκότες ἄνδρας ἀρίστους ἐνομίζετ' εἶναι τούς ὑπέρ ὑμῶν ἀποθνῄσκοντας, καί τοῖς θεοῖς ηὔχεσθε δυνηθῆναι χάριν τοῖς ἐξ ἐκείνων ἀποδοῦναι. ἡμεῖς τοίνυν, ὑεῖς ὄντες καί συγγενεῖς τῶν ὑπέρ τῆς ἐλευθερίας προκεκινδυνευκότων, ἀπαιτοῦμεν ὑμᾶς νυνί ταύτην τήν χάριν, καί ἀξιοῦμεν μή ἀδίκως ἡμᾶς ἀπολέσαι, ἀλλά πολύ μᾶλλον βοηθεῖν τοῖς τῶν αὐτῶν μετασχοῦσι συμφορῶν. ἐγώ μέν οὖν καί δέομαι καί ἀντιβολῶ καί ἱκετεύω, καί τούτων παρ' ὑμῶν τυγχάνειν ἀξιῶ: οὐ γάρ περί μικρῶν κινδυνεύομεν, ἀλλά περί τῶν ὄντων ἁπάντων. 