
{ΤΕΤΡΑΛΟΓΙΑ Α} 
{αʹ 
ΚΑΤΗΓΟΡΙΑ ΦΟΝΟΥ ΑΠΑΡΑΣΗΜΟΣ} 
  Ὁπόσα μὲν τῶν πραγμάτων ὑπὸ τῶν ἐπιτυχόντων 
ἐπιβουλεύεται, οὐ χαλεπὰ ἐλέγχεσθαί ἐστιν: ἂν δ' οἱ 
ἱκανῶς μὲν πεφυκότες, ἔμπειροι δὲ πραγμάτων ὄντες, ἐν 
δὲ τούτῳ τῆς ἡλικίας καθεστῶτες ἐν ᾧ κράτιστοι φρονεῖν 
αὑτῶν εἰσί, πράττωσι, χαλεποὶ καὶ γνωσθῆναι καὶ ἐλεγχθῆ-
ναί εἰσι. 
 διὰ γὰρ τὸ μέγεθος τοῦ κινδύνου ἐκ πολλοῦ 
τὴν ἀσφάλειαν ὧν ἐπιβουλεύουσι σκοποῦντες, οὐ πρότερον 
ἐπιχειροῦσιν ἢ πάσης ὑποψίας φυλακὴν ποιήσωνται. 
Γιγνώσκοντας οὖν ὑμᾶς χρὴ ταῦτα, κἂν ὁτιοῦν εἰκὸς 
παραλάβητε, σφόδρα πιστεύειν αὐτῷ. Ἡμεῖς δ' οἱ ἐπεξερ-
χόμενοι τὸν φόνον οὐ τὸν αἴτιον ἀφέντες τὸν ἀναίτιον 
διώκομεν: 
 σαφῶς γὰρ οἴδαμεν ὅτι πάσης τῆς πόλεως 
μιαινομένης ὑπ' αὐτοῦ, ἕως ἂν διωχθῇ, τό τ' ἀσέβημα 
ἡμέτερον γίγνεται, τῆς θ' ὑμετέρας ἁμαρτίας ἡ ποινὴ εἰς 
ἡμᾶς τοὺς μὴ δικαίως διώκοντας ἀναχωρεῖ. Ἅπαντος δὲ τοῦ 
μιάσματος ἀναχωροῦντος εἰς ἡμᾶς, ὡς ἂν δυνώμεθα 
σαφέστατα ἐξ ὧν γιγνώσκομεν πειρασόμεθα ὑμῖν δηλοῦν 
ὡς ἀπέκτεινε τὸν ἄνδρα. 
  ... Οὐδεὶς γὰρ ἂν τὸν ἔσχατον κίνδυνον περὶ τῆς ψυχῆς 
κινδυνεύων ἑτοίμην καὶ κατειργασμένην τὴν ὠφέλειαν 
ἀφῆκεν: ἔχοντες γὰρ τὰ ἱμάτια ηὑρέθησαν. Οὐ μὴν οὐδὲ 
παροινήσας οὐδεὶς διέφθειρεν αὐτόν: ἐγιγνώσκετο γὰρ ἂν 
ὑπὸ τῶν συμποτῶν. Οὐδὲ μὴν οὐδ' ἐκ λοιδορίας: οὐ γὰρ <ἂν> 
ἀωρὶ τῶν νυκτῶν οὐδ' ἐν ἐρημίᾳ ἐλοιδοροῦντο. Οὐδὲ μὴν 
ἄλλου στοχαζόμενος ἔτυχε τούτου: οὐ γὰρ ἂν σὺν τῷ ἀκο-
λούθῳ διέφθειρεν αὐτόν. 
 Ἀπολυομένης δὲ τῆς <ἄλλης> 
ὑποψίας ἁπάσης αὐτὸς ὁ θάνατος ἐξ ἐπιβουλῆς ἀποθα- 
νόντα μηνύει αὐτόν. Ἐπιθέσθαι δὲ τίνα μᾶλλον εἰκός 
ἐστιν ἢ τὸν μεγάλα μὲν κακὰ προπεπονθότα, ἔτι δὲ μείζονα 
ἐπίδοξον ὄντα πάσχειν; ἔστι δ' ὁ διωκόμενος οὗτος: ἐκ 
παλαιοῦ γὰρ ἐχθρὸς ὢν αὐτοῦ πολλὰς μὲν καὶ μεγάλας 
γραφὰς διώξας οὐδεμίαν εἷλεν, 
 ἔτι δὲ μείζους καὶ 
πλείους διωχθεὶς οὐδεπώποτ' ἀποφυγὼν ἱκανὸν μέρος τῶν 
ὄντων ἀποβέβληκε, τὰ δ' ἄγχιστα ἱερῶν κλοπῆς δυοῖν 
ταλάντοιν γεγραμμένος ὑπ' αὐτοῦ, συνειδὼς μὲν αὑτῷ τὸ 
ἀδίκημα, ἔμπειρος δ' ὢν τῆς τούτου δυνάμεως, μνησικακῶν 
δὲ τῶν ἔμπροσθεν, εἰκότως μὲν ἐπεβούλευσεν, εἰκότως δ' 
ἀμυνόμενος τὴν ἔχθραν ἀπέκτεινε τὸν ἄνδρα. 
 Ἥ τε 
γὰρ ἐπιθυμία τῆς τιμωρίας ἀμνήμονα τῶν κινδύνων καθίστη 
αὐτόν, ὅ τε φόβος τῶν ἐπιφερομένων κακῶν ἐκπλήσσων 
θερμότερον ἐπιχειρεῖν ἐπῇρε. Ἤλπιζέ τε τάδε μὲν δράσας 
καὶ λήσειν ἀποκτείνας αὐτὸν καὶ ἀποφεύξεσθαι τὴν 
γραφήν: οὐδὲ γὰρ ἐπεξιέναι οὐδένα, ἀλλ' ἐρήμην αὐτὴν 
ἔσεσθαι: 
 εἴ τε καὶ ἁλοίη, τιμωρησαμένῳ κάλλιον 
ἔδοξεν αὐτῷ ταῦτα πάσχειν, ἢ ἀνάνδρως μηδὲν ἀντιδρά-
σαντα ὑπὸ τῆς γραφῆς διαφθαρῆναι: σαφῶς δ' ᾔδει ἁλωσό-
μενος αὐτήν: οὐ γὰρ ἂν τόνδε τὸν ἀγῶνα ἐνόμισεν ἀσφα-
λέστερον εἶναι. 
  Τὰ μὲν βιασάμενα ταῦτά ἐστιν ἀσεβῆσαι αὐτόν. 
Μάρτυρες δ' εἰ μὲν πολλοὶ παρεγένοντο, πολλοὺς ἂν 
παρεσχόμεθα: ἑνὸς δὲ τοῦ ἀκολούθου παραγενομένου, οἳ 
τούτου ἤκουον μαρτυρήσουσιν: ἔμπνους γὰρ ἔτι ἀρθείς, 
ἀνακρινόμενος ὑφ' ἡμῶν, τοῦτον μόνον ἔφη γνῶναι τῶν 
παιόντων αὐτούς. Ἐξελεγχόμενος δ' ὑπό τε τῶν εἰκότων 
ὑπό τε τῶν παραγενομένων, οὐδενὶ τρόπῳ οὔτε δικαίως 
οὔτε συμφερόντως ἀπολύοιτ' ἂν ὑφ' ὑμῶν. 
 Οἵ τε γὰρ  
ἐπιβουλεύοντες ἀνεξέλεγκτοι ἂν εἶεν, εἰ μήτε ὑπὸ τῶν 
παραγενομένων μήτε ὑπὸ τῶν εἰκότων ἐξελέγχονται: 
ἀσύμφορόν θ' ὑμῖν ἐστὶ τόνδε μιαρὸν καὶ ἄναγνον ὄντα εἴς 
<τε> τὰ τεμένη τῶν θεῶν εἰσιόντα μιαίνειν τὴν ἁγνείαν 
αὐτῶν, ἐπί τε τὰς αὐτὰς τραπέζας ἰόντα συγκαταπιμπλά-
ναι τοὺς ἀναιτίους: ἐκ γὰρ τούτων αἵ τ' ἀφορίαι γίγνονται 
δυστυχεῖς θ' αἱ πράξεις καθίστανται. 
 Οἰκείαν οὖν 
χρὴ τὴν τιμωρίαν ἡγησαμένους, αὐτῷ τούτῳ τὰ τούτου 
ἀσεβήματα ἀναθέντας, ἰδίαν μὲν τὴν συμφοράν, καθαρὰν 
δὲ τὴν πόλιν καταστῆσαι.  
{βʹ 
ΑΠΟΛΟΓΙΑ ΕΙΣ ΤΟ ΑΥΤΟ ΠΡΑΓΜΑ} 
  Οὔ μοι δοκῶ ἁμαρτάνειν ἀτυχέστατον ἐμαυτὸν ἡγού-
μενος εἶναι τῶν πάντων ἀνθρώπων. Τῶν μὲν γὰρ ἄλλων 
οἱ δυστυχοῦντες, ὁπόταν μὲν ὑπὸ χειμῶνος πονῶσιν, 
εὐδίας γενομένης παύονται: ὅταν δὲ νοσήσωσιν, ὑγιεῖς 
γενόμενοι σῴζονται: ἐάν τέ τις ἄλλη συμφορὰ κατα-
λαμβάνῃ αὐτούς, τὰ ἐναντία ἐπιγιγνόμενα ὀνίνησιν. 
Ἐμοὶ δὲ ζῶν τε ἅνθρωπος ἀνατροπεὺς τοῦ οἴκου ἐγένετο, 
ἀποθανών τε, κἂν ἀποφύγω, ἱκανὰς λύπας καὶ φροντίδας 
προσβέβληκεν. Εἰς τοῦτο γὰρ βαρυδαιμονίας ἥκω, ὥστε οὐκ 
ἀρκοῦν μοί ἐστιν ἐμαυτὸν ὅσιον καὶ δίκαιον παρέχοντα μὴ 
διαφθαρῆναι, ἀλλὰ κἂν μὴ τὸν ἀποκτείναντα εὑρὼν  
ἐξελέγξω, ὃν οἱ τιμωροῦντες αὐτῷ ἀδύνατοι εὑρεῖν εἰσίν, 
αὐτὸς καταδοχθεὶς φονεὺς εἶναι ἀνοσίως ἁλώσομαι. 
  Καὶ ἐμὲ ὡς δεινὸν μὲν παγχάλεπόν φασιν ἐλέγχεσθαι 
εἶναι, ὡς δ' ἠλίθιον ἐξ αὐτῶν ὧν ἔπραξα φανερὸν εἶναι 
ἐργασάμενον τὸ ἔργον. Εἰ γὰρ νῦν διὰ τῆς ἔχθρας τὸ 
μέγεθος εἰκότως ὑφ' ὑμῶν καταδοκοῦμαι, πρὶν ἐργάσασθαι 
εἰκότερον ἦν προειδότα τὴν νῦν ὑποψίαν εἰς ἐμὲ ἰοῦσαν, 
καὶ τῶν ἄλλων εἴ τινα ἔγνων ἐπιβουλεύοντα αὐτῷ, δια-
κωλύειν μᾶλλον ἢ αὐτὸν ἐργασάμενον εἰς ἑκουσίους καὶ 
προδήλους ὑποψίας ἐμπεσεῖν: ἔκ τε γὰρ αὐτοῦ τοῦ ἔργου 
φανερὸς γενόμενος ἀπωλλύμην, λαθών τε σαφῶς ᾔδη 
τήνδε τὴν ὑποψίαν εἰς ἐμὲ ἰοῦσαν. 
 Ἄθλια μὲν οὖν 
πάσχω μὴ ἀπολογεῖσθαι μόνον βιαζόμενος, ἀλλὰ καὶ τοὺς 
ἀποκτείναντας φανεροὺς καταστῆσαι: ὅμως δὲ καὶ τοῦτο 
ἐπιχειρητέον: οὐδὲν γὰρ πικρότερον τῆς ἀνάγκης ἔοικεν 
εἶναι. Ἔχω δὲ οὐδαμῶς ἄλλως ἐλέγχειν ἢ ἐξ ὧν τοὺς 
ἄλλους ὁ κατήγορος ἀπολύων αὐτὸν τὸν θάνατόν φησι 
μηνύειν ἐμὲ τὸν φονέα ὄντα. Εἰ γὰρ τούτων ἀναιτίων 
δοκούντων εἶναι ἐν ἐμοὶ τἀδίκημα φανεῖται, τούτων 
ὑπόπτων ὄντων ἐγὼ δικαίως <ἂν> καθαρὸς δοκοίην 
εἶναι. 
  Ἔστι δὲ οὐκ ἀπεικός, ὡς οὗτοί φασιν, ἀλλὰ εἰκὸς 
ἀωρὶ τῶν νυκτῶν πλανώμενον ἐπὶ τοῖς ἱματίοις διαφθαρῆναι. 
Τὸ γὰρ μὴ ἐκδυθῆναι οὐδὲν σημεῖόν ἐστιν: εἰ γὰρ μὴ 
ἔφθησαν περιδύσαντες αὐτόν, ἀλλά τινας προσιόντας 
φοβηθέντες ἀπέλιπον, ἐσωφρόνουν καὶ οὐκ ἐμαίνοντο τὴν 
σωτηρίαν τοῦ κέρδους προτιμῶντες. 
 Εἰ δὲ μὴ καὶ ἐπὶ 
τοῖς ἱματίοις διεφθάρη, ἀλλ' ἑτέρους ἰδὼν ἄλλο τι κακὸν 
ποιοῦντας, ἵνα μὴ μηνυτὴς τοῦ ἀδικήματος γένηται, 
ἀπέθανεν ὑπ' αὐτῶν, τίς οἶδε; Τοὺς δὲ μὴ πολὺ ἧσσον 
ἐμοῦ μισοῦντας αὐτόν_ἦσαν δὲ πολλοί_πῶς οὐκ εἰκὸς  
ἦν ἂν ἐμοῦ μᾶλλον διαφθεῖραι αὐτόν; ἐκείνοις μὲν γὰρ 
φανερὰ ἦν ἡ ὑποψία εἰς ἐμὲ ἰοῦσα, ἐγὼ δὲ ὑπὲρ ἐκείνων 
ὑπαίτιος ἐσόμενος σαφῶς ᾔδη. 
  Τοῦ δὲ ἀκολούθου ἡ μαρτυρία πῶς ἀξία πιστεύεσθαί 
ἐστιν; ὑπό τε γὰρ τοῦ κινδύνου ἐκπεπληγμένον αὐτὸν οὐκ 
εἰκὸς ἦν τοὺς ἀποκτείναντας γνῶναι, ὑπό τε τῶν κυρίων 
ἀναγιγνωσκόμενον ἐπινεῦσαι ἦν εἰκός. ἀπιστουμένων δὲ 
καὶ τῶν ἄλλων δούλων ἐν ταῖς μαρτυρίαις_οὐ γὰρ ἂν 
ἐβασανίζομεν αὐτούς_πῶς δίκαιον τούτῳ μαρτυροῦντι 
πιστεύσαντας διαφθεῖραί με; 
 Εἰ δέ τις τὰ εἰκότα 
ἀληθέσιν ἴσα ἡγεῖται καταμαρτυρῆσαί μου, τοῦτ' αὖ ἀντι-
λογισάσθω ὅτι με εἰκότερον ἦν τὴν ἀσφάλειαν τῆς 
ἐπιβουλῆς τηροῦντα φυλάξασθαι καὶ μὴ παραγενέσθαι τῷ 
ἔργῳ μᾶλλον ἢ τοῦτον σφαζόμενον ὀρθῶς γνῶναι. 
  Ὡς δὲ τόνδε τὸν κίνδυνον οὐκ ἀσφαλέστερον τοῦ 
ἀπὸ τῆς γραφῆς ἡγούμην εἶναι, ἀλλὰ πολλαπλάσιον, εἰ μὴ 
παρεφρόνουν, διδάξω. Ἁλοὺς μὲν γὰρ τὴν γραφὴν τῆς μὲν 
οὐσίας ᾔδη ἐκστησόμενος, τοῦ δὲ σώματος καὶ τῆς πόλεως 
οὐκ ἀπεστερούμην, περιγενόμενος δὲ καὶ λειφθείς, κἂν 
ἔρανον παρὰ τῶν φίλων συλλέξας, οὐκ ἂν εἰς τὰ ἔσχατα 
κακὰ ἦλθον: ἐὰν δὲ νῦν καταληφθεὶς ἀποθάνω, ἀνόσια 
ὀνείδη τοῖς παισὶν ὑπολείψω, ἢ φυγὼν γέρων καὶ ἄπολις 
ὢν ἐπὶ ξενίας πτωχεύσω. 
  Οὕτω μὲν ἃ κατηγόρηταί μου, πάντα ἄπιστά ἐστιν: 
ἀπολύεσθαι δὲ ὑφ' ὑμῶν, εἰ καὶ εἰκότως μὲν ὄντως δὲ μὴ 
ἀπέκτεινα τὸν ἄνδρα, πολὺ μᾶλλον δίκαιός εἰμι. Ἐγώ τε 
γὰρ φανερὸν ὅτι μεγάλα ἀδικούμενος ἠμυνόμην: οὐ γὰρ ἂν  
εἰκότως ἐδόκουν ἀποκτεῖναι αὐτόν: τούς τε ἀποκτείναντας 
καὶ οὐ τοὺς αἰτίαν ἔχοντας ἀποκτεῖναι ὀρθῶς ἂν κατα-
λαμβάνοιτε. 
 Ἐκ δὲ παντὸς τρόπου ἀπολυόμενος τῆς 
αἰτίας ἔγωγε οὔτε εἰς τὰ τεμένη εἰσιὼν τὴν ἁγνείαν τῶν 
θεῶν μιανῶ, οὔτε ὑμᾶς πείθων ἀπολῦσαί με ἀνόσια πράττω. 
Οἱ δὲ διώκοντες μὲν ἐμὲ τὸν ἀναίτιον, τὸν δ' αἴτιον ἀφιέν-
τες, τῆς τε ἀφορίας αἴτιοι γίγνονται, ὑμᾶς τε ἀσεβεῖς εἰς 
τοὺς θεοὺς πείθοντες καταστῆναι πάντων ὧν ἐμὲ ἄξιόν 
φασι παθεῖν εἶναι δίκαιοί εἰσι τυγχάνειν. 
 Τούτους 
μὲν οὖν τούτων ἀξίους ὄντας ἀπίστους ἡγεῖσθε: ἐμὲ δὲ 
ἔκ γε τῶν προειργασμένων γνώσεσθε οὔτε ἐπιβουλεύοντα 
οὔτε τῶν οὐ προσηκόντων ὀρεγόμενον, ἀλλὰ τὰ ἐναντία 
τούτων πολλὰς μὲν καὶ μεγάλας εἰσφορὰς εἰσφέροντα, 
πολλὰ δὲ τριηραρχοῦντα, λαμπρῶς δὲ χορηγοῦντα, πολλοὺς 
δὲ ἐρανίζοντα, μεγάλας δὲ ὑπὲρ πολλῶν ἐγγύας ἀποτί-
νοντα, τὴν δὲ οὐσίαν οὐ δικαζόμενον ἀλλ' ἐργαζόμενον 
κεκτημένον, φιλοθύτην δὲ καὶ νόμιμον ὄντα. Τοιούτου δὲ 
ὄντος μου μηδὲν ἀνόσιον μηδ' αἰσχρὸν καταγνῶτε. 
Εἰ δὲ ὑπὸ ζῶντος ἐδιωκόμην, οὐκ ἂν μόνον ὑπὲρ ἐμαυτοῦ 
ἀπελογούμην, ἀλλ' αὐτόν τε τοῦτον καὶ τοὺς τούτῳ μὲν <οὐ> 
βοηθοῦντας, παρ' ἐμοῦ δὲ ὠφελεῖσθαι ζητοῦντας ἐφ' οἷς 
κατηγορεῖτέ μου, ἐπέδειξα ἂν ἀδικοῦντας. Ταῦτα μὲν οὖν 
ἐπιεικέστερον ἢ δικαιότερον παρήσω: δέομαι δ' ὑμῶν, ὦ 
ἄνδρες, τῶν μεγίστων κριταὶ καὶ κύριοι, ἐλεήσαντας τὴν 
ἀτυχίαν μου ἰατροὺς γενέσθαι αὐτῆς, καὶ μὴ συνεπιβάντας 
τῇ τούτων ἐπιθέσει περιιδεῖν με ἀδίκως καὶ ἀθέως δια-
φθαρέντα ὑπ' αὐτῶν.  
{γʹ 
ΕΚ ΚΑΤΗΓΟΡΙΑΣ Ο ΥΣΤΕΡΟΣ} 
  Ἥ τε ἀτυχία ἀδικεῖται ὑπ' αὐτοῦ, ἣν προϊστάμενος 
τῆς κακουργίας ἀφανίσαι τὴν αὑτοῦ μιαρίαν ζητεῖ: ὑπό 
τε ὑμῶν οὐκ ἄξιος ἐλεεῖσθαί ἐστιν, ἀκούσιον μὲν τῷ 
παθόντι περιθεὶς τὴν συμφοράν, ἑκουσίως δὲ αὐτὸς εἰς 
τοὺς κινδύνους καταστάς. Ὡς μὲν οὖν ἀπέκτεινε τὸν 
ἄνδρα, ἐν τῷ προτέρῳ λόγῳ ἀπεδείξαμεν: ὡς δὲ οὐκ ὀρθῶς 
ἀπελογήθη, νῦν πειρασόμεθα ἐλέγχοντες. 
  Εἴτε γὰρ προσιόντας τινὰς προϊδόντες οἱ ἀποκτεί-
ναντες αὐτοὺς ἀπολιπόντες ᾤχοντο φεύγοντες πρότερον 
ἢ ἀπέδυσαν, οἱ ἐντυχόντες ἂν αὐτοῖς, εἰ καὶ τὸν δεσπότην 
τεθνεῶτα ηὗρον, τόν γε θεράποντα, ὃς ἔμπνους ἀρθεὶς 
ἐμαρτύρει, ἔτι ἔμφρονα εὑρόντες, σαφῶς ἀνακρίναντες 
τοὺς ἐργασαμένους ἤγγειλαν ἂν ἡμῖν, καὶ οὐχ οὗτος ἂν  
τὴν αἰτίαν εἶχεν: εἴτε ἄλλοι τινὲς ἕτερόν τι τοιοῦτον 
κακουργοῦντες ὀφθέντες ὑπ' αὐτῶν, ἵνα μὴ γνωσθῶσι 
διέφθειραν αὐτούς, ἅμα τῷ τούτων φόνῳ τὸ κακούργημα ἂν 
ἐκηρύσσετο καὶ εἰς τούτους ἂν ἡ ὑποψία ἧκεν. 
 Οἵ 
τε ἧσσον κινδυνεύοντες τῶν μᾶλλον ἐν φόβῳ ὄντων οὐκ 
οἶδ' ὅπως ἂν μᾶλλον ἐπεβούλευσαν αὐτῷ: τοὺς μὲν γὰρ ὅ 
τε φόβος ἥ τε ἀδικία ἱκανὴ ἦν παῦσαι τῆς προμηθίας, 
τοῖς δὲ ὅ τε κίνδυνος ἥ τε αἰσχύνη μείζων οὖσα τῆς 
διαφορᾶς, εἰ καὶ διενοήθησαν ταῦτα πρᾶξαι, ἀρκοῦσα ἦν 
σωφρονίσαι τὸ θυμούμενον τῆς γνώμης. 
  Οὐκ ὀρθῶς δὲ τὴν τοῦ ἀκολούθου μαρτυρίαν ἄπιστον 
λέγουσιν εἶναι. Οὐ γὰρ ἐπὶ ταῖς τοιαύταις μαρτυρίαις 
βασανίζονται, ἀλλ' ἐλεύθεροι ἀφίενται: ὁπόταν δὲ ἢ 
κλέψαντες ἀπαρνῶνται ἢ συγκρύπτωσι τοῖς δεσπόταις, τότε 
βασανίζοντες ἀξιοῦμεν τἀληθῆ λέγειν αὐτούς. 
  Οὐδὲ μὴν ἀπογενέσθαι ἢ παραγενέσθαι εἰκότερον 
αὐτόν ἐστιν. Εἰ γὰρ ἀπεγένετο, τὸν μὲν κίνδυνον τὸν 
αὐτὸν ἔμελλε καὶ παρὼν κινδυνεύειν, πᾶς γὰρ αὐτῶν 
ληφθεὶς τοῦτον ἂν τὸν ἐπιβουλεύσαντα ἤλεγχεν ὄντα, τὸ δ' 
ἔργον ἧσσον πράσσειν: οὐδεὶς γὰρ ὅστις τῶν παρόντων οὐκ 
ἂν ὀκνηρότερος εἰς τὴν πρᾶξιν ἦν. 
  Ὡς δ' οὐκ ἐλάσσω ἀλλὰ πολὺ μείζω τὸν ἀπὸ τῆς 
γραφῆς κίνδυνον ἢ τόνδε ἡγεῖτο εἶναι, διδάξω. Τὸ μὲν 
ἁλῶναι καὶ ἀποφυγεῖν ἀμφοτέρας τὰς διώξεις ἐν ἴσαις 
ἐλπίσι θῶμεν αὐτῷ εἶναι. Μὴ παραχθῆναι δὲ τὴν γραφὴν 
οὐδεμίαν ἐλπίδα εἶχε τούτου γε ζῶντος: οὐ γὰρ ἂν ἐπείθετο 
αὐτῷ: εἰς δὲ τόνδε τὸν ἀγῶνα ἥξειν οὐκ ἤλπισε: λήσειν 
γὰρ ἐδόκει ἀποκτείνας αὐτόν. 
 Ἀξιῶν δὲ διὰ τὸ 
φανερὰν εἶναι τὴν ὑποψίαν αὐτῷ μὴ καταδοκεῖσθαι ὑφ'  
ὑμῶν, οὐκ ὀρθῶς ἀξιοῖ. Εἰ γὰρ τοῦτον ἐν τοῖς μεγίστοις 
κινδύνοις ὄντα ἱκανὴ ἦν ἡ ὑποψία ἀποτρέψαι τῆς ἐπι-
θέσεως, οὐδείς γ' ἂν ἐπεβούλευσεν αὐτῷ: πᾶς γὰρ ἄν τις 
τῶν ἧσσον κινδυνευόντων, τὴν ὑποψίαν μᾶλλον τοῦ κινδύνου 
φοβούμενος, ἧσσον ἢ οὗτος ἐπέθετο αὐτῷ. 
  Αἱ δ' εἰσφοραὶ καὶ χορηγίαι εὐδαιμονίας μὲν ἱκανὸν 
σημεῖόν ἐστι, τοῦ δὲ μὴ ἀποκτεῖναι τἀναντία: περὶ γὰρ 
αὐτῆς τῆς εὐδαιμονίας τρέμων μὴ ἀποστερηθῇ, εἰκότως 
μὲν ἀνοσίως δὲ ἀπέκτεινε τὸν ἄνδρα. Φάσκων δὲ οὐ τοὺς 
εἰκότως ἀλλὰ τοὺς ἀποκτείναντας φονέας εἶναι, περὶ μὲν 
τῶν ἀποκτεινάντων ὀρθῶς λέγει, εἴπερ ἐγένετο φανερὸν 
ἡμῖν τίνες ἦσαν οἱ ἀποκτείναντες αὐτόν: μὴ δεδηλωμένων 
δὲ τῶν ἀποκτεινάντων, ὑπὸ τῶν εἰκότων ἐλεγχόμενος 
οὗτος ἂν καὶ οὐδεὶς ἕτερος <ὁ> ἀποκτείνας αὐτὸν εἴη. 
Οὐ γὰρ ἐπὶ μαρτύρων ἀλλὰ κρυπτόμενα πράσσεται τὰ 
τοιαῦτα. 
  Οὕτω δὲ φανερῶς ἐκ τῆς αὑτοῦ ἀπολογίας ἐλεγχθεὶς 
διαφθείρας αὐτόν, οὐδὲν ἕτερον ὑμῶν δεῖται ἢ τὴν αὑτοῦ 
μιαρίαν εἰς ὑμᾶς αὐτοὺς ἐκτρέψαι. Ἡμεῖς δὲ ὑμῶν 
δεόμεθα μὲν οὐδέν, λέγομεν δ' ὑμῖν, εἰ μήτε ἐκ τῶν εἰκό-
των μήτε ἐκ τῶν μαρτυρουμένων οὗτος νῦν ἐλέγχεται, 
οὐκ ἔστιν ἔτι τῶν διωκομένων ἔλεγχος οὐδείς. 
 Σαφῆ 
μὲν γὰρ τὸν θάνατον γιγνώσκοντες, φανερῶς δὲ τὰ ἴχνη 
τῆς ὑποψίας εἰς τοῦτον φέροντα, πιστῶς δὲ τοῦ ἀκολούθου 
μαρτυροῦντος, πῶς ἂν δικαίως ἀπολύοιτε αὐτόν; ἀδίκως 
δ' ἀπολυομένου τούτου ὑφ' ὑμῶν, ἡμῖν μὲν προστρόπαιος 
ὁ ἀποθανὼν οὐκ ἔσται, ὑμῖν δὲ ἐνθύμιος γενήσεται. 
Ταῦτα οὖν εἰδότες βοηθεῖτε μὲν τῷ ἀποθανόντι, τιμωρεῖσθε  
δὲ τὸν ἀποκτείναντα, ἁγνεύετε δὲ τὴν πόλιν. Τρία γὰρ 
ἀγαθὰ πράξετε: ἐλάσσους μὲν τοὺς ἐπιβουλεύοντας 
καταστήσετε, πλείους δὲ τοὺς τὴν εὐσέβειαν ἐπιτηδεύον-
τας, ἀπολύσεσθε δ' αὐτοὶ τῆς ὑπὲρ τούτου μιαρίας.  
{δʹ 
ΕΞ ΑΠΟΛΟΓΙΑΣ Ο ΥΣΤΕΡΟΣ} 
  Ἰδοὺ ἐγὼ τῇ τε ἀτυχίᾳ, ἣν οὐ δικαίως αἰτιῶμαι, ὡς 
οὗτοί φασιν, ἑκὼν ἐμαυτὸν ἐγχειρίζω, τῇ τε τούτων ἔχθρᾳ, 
δεδιὼς μὲν τὸ μέγεθος τῆς διαβολῆς αὐτῶν, πιστεύων δὲ 
τῇ ὑμετέρᾳ γνώμῃ τῇ τε ἀληθείᾳ τῶν ἐξ ἐμοῦ πραχθέντων. 
Ἀποστερούμενος δὲ ὑπ' αὐτῶν μηδὲ τὰς παρούσας ἀτυχίας 
ἀνακλαύσασθαι πρὸς ὑμᾶς, ἀπορῶ εἰς ἥντινα ἄλλην σωτη-
ρίαν χρή με καταφυγεῖν. 
 Καινότατα γὰρ δή, εἰ χρὴ 
καινότατα μᾶλλον ἢ κακουργότατα εἰπεῖν, διαβάλλουσί με. 
Κατήγοροι γὰρ καὶ τιμωροὶ φόνου προσποιούμενοι εἶναι, 
ὑπεραπολογούμενοι τῆς ἀληθοῦς ὑποψίας ἁπάσης, διὰ τὴν 
ἀπορίαν τοῦ ἀποκτείναντος αὐτὸν ἐμὲ φονέα φασὶν εἶναι, 
δρῶντες δὲ τἀναντία ὧν προστέτακται αὐτοῖς, φανερὸν ὅτι  
ἀδίκως ἐμὲ μᾶλλον ἀποκτεῖναι ζητοῦσιν ἢ τὸν φονέα 
τιμωρεῖσθαι. 
 Ἐμὲ δὲ προσῆκεν οὐδὲν ἄλλο ἢ πρὸς 
τὴν μαρτυρίαν τοῦ ἀκολούθου ἀπολογηθῆναι: οὐ γὰρ μηνυ-
τὴς οὐδ' ἐλεγκτὴρ τῶν ἀποκτεινάντων εἰμί, ἀλλὰ διωκό-
μενος ἀποκρίνομαι. Ὅμως δὲ περιεργαστέον, ἵνα ἐκ παν-
τὸς τρόπου τούτους τε ἐπιβουλεύοντάς μοι ἐμαυτόν τε 
ἀπολυόμενον ἐπιδείξω τῆς ὑποψίας. 
 Τὴν μὲν οὖν 
ἀτυχίαν ᾗ με διαβάλλουσιν, εἰς εὐτυχίαν αἰτοῦμαι μετασ-
τῆναι: ἀξιῶ δ' ὑμᾶς ἀπολύσαντάς με μακαρίσαι μᾶλλον ἢ 
καταλαβόντας ἐλεῆσαι. 
  Φασὶ δὲ τῶν μὲν ἐντυχόντων παιομένοις αὐτοῖς οὐδένα 
ὅντινα οὐκ εἰκότερον εἶναι σαφῶς πυθόμενον τοὺς διαφθεί-
ραντας αὐτοὺς εἰς οἶκον ἀγγεῖλαι, ἢ ἀπολιπόντα οἴχεσθαι. 
Ἐγὼ δὲ οὐδένα οὕτω θερμὸν καὶ ἀνδρεῖον ἄνθρωπον 
εἶναι δοκῶ ὅντινα οὐκ ἂν ἀωρὶ τῶν νυκτῶν νεκροῖς 
ἀσπαίρουσι συντυχόντα πάλιν ὑποστρέψαντα φεύγειν 
μᾶλλον ἢ πυνθανόμενον τοὺς κακούργους περὶ τῆς ψυχῆς 
κινδυνεῦσαι. Τούτων δὲ ἃ μᾶλλον εἰκὸς ἦν δρασάντων, οἱ 
μὲν ἐπὶ τοῖς ἱματίοις διαφθείραντες αὐτοὺς οὐκ ἂν ἔτι 
εἰκότως ἅψαιντο, ἐγὼ δὲ ἀπήλλαγμαι τῆς ὑποψίας. 
  Εἰ δὲ ἐκηρύσσοντο ἢ μὴ ἄλλοι τινὲς κακοῦργοι ἅμα 
τῷ τούτων φόνῳ, τίς οἶδεν; οὐδενὶ γὰρ ἐπιμελὲς ἦν 
σκοπεῖν ταῦτα. Ἀφανοῦς δὲ ὄντος τοῦ κηρύγματος, οὐδὲ 
ὑπὸ τούτων τῶν κακούργων ἄπιστον διαφθαρῆναι αὐτόν. 
  Τοῦ δὲ θεράποντος πῶς χρὴ πιστοτέραν τὴν 
μαρτυρίαν ἢ τῶν ἐλευθέρων ἡγεῖσθαι; οἱ μὲν γὰρ ἀτιμοῦν-
ταί τε καὶ χρήμασι ζημιοῦνται, ἐὰν μὴ τἀληθῆ δοκῶσι 
μαρτυρῆσαι: ὁ δὲ οὐκ ἔλεγχον παρασχὼν οὐδὲ βάσανον 
ποῦ δίκην δώσει; ἢ τίς ἔλεγχος ἔσται; ἀκινδύνως οὗτός  
γε μέλλων μαρτυρεῖν οὐδὲν θαυμαστὸν ἔπαθεν ὑπὸ τῶν 
κυρίων ἐχθρῶν μοι ὄντων πεισθεὶς καταψεύδεσθαί μου: 
ἐγώ τε ἀνόσι' ἂν πάσχοιμι, εἰ μὴ πιστῶς καταμαρτυρηθεὶς 
διαφθαρείην ὑφ' ὑμῶν. 
  Μὴ παραγενέσθαι δέ με τῷ φόνῳ ἀπιστότερον ἢ 
παραγενέσθαι φασὶν εἶναι. Ἐγὼ δ' οὐκ ἐκ τῶν εἰκότων 
ἀλλ' ἔργῳ δηλώσω οὐ παραγενόμενος. Ὁπόσοι γὰρ δοῦλοί 
μοι ἢ δοῦλαί εἰσι, πάντας παραδίδωμι βασανίσαι: καὶ ἐὰν 
μὴ φανῶ ταύτῃ τῇ νυκτὶ ἐν οἴκῳ καθεύδων ἢ ἐξελθών ποι, 
ὁμολογῶ φονεὺς εἶναι. Ἡ δὲ νὺξ οὐκ ἄσημος: τοῖς γὰρ 
Διπολίοις ὁ ἀνὴρ ἀπέθανε. 
  Περὶ δὲ τῆς εὐδαιμονίας, ἧς ἕνεκα τρέμοντά μέ 
φασιν εἰκότως ἀποκτεῖναι αὐτόν, πολὺ τἀναντία ἐστί. 
Τοῖς μὲν γὰρ ἀτυχοῦσι νεωτερίζειν συμφέρει: ἐκ γὰρ τῶν 
μεταβολῶν ἐπίδοξος ἡ δυσπραγία μεταβάλλειν αὐτῶν ἐστι: 
τοῖς δ' εὐτυχοῦσιν ἀτρεμίζειν καὶ φυλάσσειν τὴν παροῦσαν 
εὐπραγίαν: μεθισταμένων γὰρ τῶν πραγμάτων δυστυχεῖς 
ἐξ εὐτυχούντων καθίστανται. 
  Ἐκ δὲ τῶν εἰκότων προσποιούμενοί με ἐλέγχειν. 
οὐκ εἰκότως ἀλλ' ὄντως φονέα μέ φασι τοῦ ἀνδρὸς εἶναι. 
Τὰ δὲ εἰκότα ἄλλα πρὸς ἐμοῦ μᾶλλον ἀποδέδεικται ὄντα: 
ὅ τε γὰρ καταμαρτυρῶν μου ἄπιστος ἐλήλεγκται ὤν, ὅ τε 
ἔλεγχος οὐκ ἔστι: τά τε τεκμήρια ἐμά, οὐ τούτων ὄντα 
ἐδήλωσα: τά τε ἴχνη τοῦ φόνου οὐκ εἰς ἐμὲ φέροντα, ἀλλ' 
εἰς τοὺς ἀπολυομένους ἀποδέδεικται ὑπ' αὐτῶν. Πάντων 
δὲ τῶν κατηγορηθέντων ἀπίστων ἐλεγχθέντων, οὐκ ἐὰν 
ἀποφύγω οὐκ ἔστιν ἐξ ὧν ἐλεγχθήσονται οἱ κακουργοῦντες,  
ἀλλ' ἐὰν καταληφθῶ, οὐδεμία ἀπολογία τοῖς διωκομένοις 
ἀρκοῦσά ἐστιν. 
  Οὕτω δὲ ἀδίκως διώκοντές με, αὐτοὶ μὲν ἀνοσίως 
ἀποκτεῖναι ζητοῦντες καθαροί φασιν εἶναι, ἐμὲ δὲ ὃς 
εὐσεβεῖν ὑμᾶς πείθω, ἀνόσια δρᾶν λέγουσιν. Ἐγὼ δὲ 
καθαρὸς ὢν πάντων τῶν ἐγκλημάτων ὑπέρ <μὲν> ἐμαυτοῦ 
ἐπισκήπτω αἰδεῖσθαι τὴν τῶν μηδὲν ἀδικούντων εὐσέβειαν, 
ὑπὲρ δὲ τοῦ ἀποθανόντος ἀναμιμνῄσκων τὴν ποινὴν 
παραινῶ ὑμῖν, μὴ τὸν ἀναίτιον καταλαβόντας τὸν αἴτιον 
ἀφεῖναι: ἀποθανόντος γὰρ ἐμοῦ οὐδεὶς ἔτι τὸν αἴτιον 
ζητήσει. 
 Ταῦτα οὖν σεβόμενοι ὁσίως καὶ δικαίως 
ἀπολύετέ με, καὶ μὴ μετανοήσαντες τὴν ἁμαρτίαν γνῶτε: 
ἀνίατος γὰρ ἡ μετάνοια τῶν τοιούτων ἐστίν.  